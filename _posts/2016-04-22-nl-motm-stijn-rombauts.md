---
title: "Mapper van de maand: Stijn Rombauts"
layout: post
category: motm
author: escada
lang: nl
---

_[Stijn Rombauts](http://www.openstreetmap.org/user/StijnRR) is 37 jaar, bio-ingenieur van opleiding en werkt bij de [Vlaamse Milieumaatschappij](https://en.vmm.be/), waar hij computermodellen van waterlopen bouwt en onderhoudt, die gebruikt worden in overstromingsvoorspellers of bij het ontwerp van wachtbekkens of vistrappen e.d. Omdat hij voor z’n werk meestal achter de computer zit, probeert hij in z’n vrije tijd zoveel mogelijk actief buiten in de natuur te zijn: te voet, met de mountainbike of in de kano._

Stijn Rombauts

**Wanneer en op welke manier leerde je OpenStreetMap kennen?**

Vooral als mountainbiker ben ik altijd op zoek naar de interessantere onverharde paden en wegen en ik geraakte op den duur teleurgesteld in de (gedateerde) kaarten van het [NGI](http://www.ngi.be/). Veldwegen en bospaden hebben nogal te nijging te verdwijnen, ergens anders terug te verschijnen of te verharden. En zo ben ik ergens in de herfst van 2012 op OpenStreetMap gebotst: een kaart die op dat vlak vaak nog wel een pak slechter was en is, maar waar ik tenminste zelf kan aan bijdragen.

**Gebruik je OpenStreetMap ook zelf?**

Eigenlijk gebruik ik OpenStreetMap weinig. Ik heb wel een OpenStreetMap-kaart op m’n GPS staan, maar da’s dan eerder om tijdens mijn tochten te controleren of dat paadje hier links al in OSM zit. En ik moet toegeven dat ik meestal nog eerder naar Google Maps en Streetview grijp.

**Hoe map je?**

In den beginne lag mijn focus dus op de veldwegen en bospaden. Na een tijdje ben ik ook wandel- en mountainbikeroutes beginnen toevoegen. Maar gaandeweg werd het me duidelijk dat andere aspecten wel wat verfijning konden gebruiken. Zo zijn de meeste wegen gemapt toen de eerste luchtfoto’s beschikbaar zijn geworden (vermoed ik). Maar veel van die wegen liggen niet helemaal op de juiste plaats. En er zijn wegen bijgekomen, kruispunten heraangelegd, fietspaden aangelegd e.d. Daarom heb ik me al vele avonden geamuseerd met het controleren van elk wegsegmentje, niet alleen qua ligging maar ook qua tags. Het noorden van Limburg heb ik zo al eens doorploegd; momenteel ben ik even overgeschakeld naar Vlaams-Brabant. En en passant bekijk ik dan ook de foutmeldingen in [Osmose](http://osmose.openstreetmap.fr/en/map/) en [Keepright](http://wiki.openstreetmap.org/wiki/Keep_Right). En soms word ik afgeleid door spoorwegen of dan weer door een stukje landgebruik of nog iets anders. M’n actieradius is eigenlijk nog behoorlijk klein: [Limburg](http://www.openstreetmap.org/relation/53142), [Vlaams-Brabant](http://www.openstreetmap.org/relation/58004), [Luik](http://www.openstreetmap.org/relation/1407192) en [Luxemburg](http://www.openstreetmap.org/relation/1412581), op een uitzonderlijke zijsprong naar [Frankrijk](http://www.openstreetmap.org/relation/2202162) of [Noorwegen](http://www.openstreetmap.org/relation/2978650) na.

**Waar ben jij als mapper het meest trots op?**

Het zijn allemaal maar kleine bouwsteentjes die ik links en rechts toevoeg aan het al imposante OSM-kasteel. Maar ondertussen heb ik blijkbaar toch al bijna 300 wandelroutes toegevoegd of gecontroleerd.

Stijn's AchivementsStijn's Achivements

**Waarom map je? Wat motiveert je?**

Ik ben altijd al licht autistisch geïnteresseerd of gefascineerd geweest door kaarten. En nu mag ik zelf echte kaarten tekenen! Wat meer zou ik nog kunnen wensen? ;-) Soms ben ik ook wel eventjes beu, maar dat duurt nooit lang.

**Doe je ook nog andere dingen ivm OpenStreetMap?**

Misschien te weinig. Ik heb al vaak gedacht dat ik wat meer tijd in de wiki zou moeten steken. In de talk-be mailinglijst passeert heel wat interessante informatie, maar uiteindelijk is dat een redelijk vluchtig en onoverzichtelijk medium. Zeker voor nieuwe mappers gaat er zo veel informatie verloren.

**Heb je ideeën over hoe we de OpenStreetMap gemeenschap kunnen uitbreiden?**

De moeilijkste vraag, zeker? Ik volg het niet allemaal op de voet, maar misschien dat via contacten met organisaties als [Trage Wegen](http://www.tragewegen.be/) de bekendheid van en interesse in OSM het snelst kan groeien.

**Wat is de grootste sterkte van OpenStreetMap volgens jou?**

Dat mappers van over de hele wereld kunnen meewerken aan het maken van kaarten aan de andere kant van de wereld en dan vooral voor landen of regio’s waar er geen degelijke kaarten bestaat, lijkt mij de grootste sterkte. Vele kleintjes maken een groot.

**Wat is de grootste uitdaging/moeilijkheid voor OpenStreetMap?**

In België is al heel veel al wel een keer gemapt. De grote uitdaging de komende jaren lijkt mij: hoe houden we alles up-to-date? Dat ergens een stuk landgebruik ontbreekt, is gemakkelijk te zien. Dat ergens een stuk landgebruik al 5 jaar niet meer is nagekeken, is een pak lastiger te zien. Hetzelfde voor wegen, wandel-, fiets en busroutes en alle andere zaken die in OSM zitten.

**Hoe blijf je op de hoogte van nieuwtjes ivm OpenStreetMap?**

Eigenlijk alleen via de talk-be mailinglist. Wat natuurlijk maakt dat mijn venster op de ruimere, internationale OSM-wereld behoorlijk klein is.

**Heb je contact met andere mappers?**

Ik ben al ‘ns keertje naar een meetup in [Leuven](http://www.openstreetmap.org/#map=14/50.8813/4.6994) en [Antwerpen](http://www.openstreetmap.org/#map=11/51.2284/4.3348) geweest, maar tja, vanuit het verre [Limburg](http://www.openstreetmap.org/relation/53142)...

**Om af te sluiten, is er iets dat je de lezer nog zou willen meedelen?**

Verdorie, zo’n lange vragenlijst. Weer een avond dat ik niet heb kunnen mappen… ;-)
