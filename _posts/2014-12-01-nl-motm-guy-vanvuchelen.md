---
title: 'Mapper van de maand: Guy Vanvuchelen'
featured: images/motm/2014/12/GuyVV.jpg
layout: post
author: Marc Gemis
lang: nl
---

_Guy Vanvuchelen mapt onder de naam GuyVV.  Hij is 70 jaar, woonachtig in de streek van Tienen en  heeft zijn hele leven gewerkt in een bank. Tijdens de laatste jaren bij de bank maakte hij vooral veel statistieken, eerst met Framework, dan met DBase, vervolgens met Exel en tussendoor ook even met Acces. Hij kocht zijn eerste computer in 1988, een MSX. Enkele jaren later stapte hij over op een "PC". Hoewel hij ondertussen de tel is kwijt geraakt, vermoedt hij  toch ongeveer aan zijn twintigste computer zitten. Sinds zijn zestiende doet hij ook aan fotografie, hij maakte even de overstap naar digitale video, om daarna terug te keren naar digitale fotografie. Sinds zijn pensioen is hij, onder lichte dwang van zijn vrouw, beginnen wandelen. Na de aanschaf van een Garmin Etrex, had hij tijdens die wandelingen iets om handen: tracks opnemen._

**Wanneer en op welke manier leerde je OpenStreetMap kennen?**

In mijn speurtocht naar gratis wandelkaarten voor mijn Garmin kwam ik bij OpenStreetMap terecht. Al snel ondervond ik dat deze gratis kaarten dikwijls beter waren dan de officiële dure kaarten. Ik gebruik dan ook OpenStreetMap op OsmAnd en op mijn Garmin.

**Wat voor soort mapper ben je en op welke plaatsen map je?**

Meestal noteer ik tijdens het wandelen (meestal bewegwijzerde wandelingen van wandelclubs) de 'nogal chaotisch zaken'. Daarvoor gebruik ik de ‘ingesproken notities’ van OsmAnd. Tegenwoordig noteer ik vooral de breedte van de wegen, de snelheid, het oppervlak, de soort track, het begin van agglomeraties en natuurlijk alle kapelletjes! Regelmatig kom ik ook nieuwe wandelwegen en/of trage wegen tegen.  Na een wandeling van ongeveer 10 kilometer heb ik dan tussen de 30 en 50 minuten ingesproken notities. Af en toe krijg ik hulp van mijn wandelclubgenoten. Zo laten ze mij tijdens een wandeling al van ver weten dat we een kapelletje zullen tegenkomen. Ze weten wel niet echt waar ik mee bezig ben en denken dat ik enkel geïnteresseerd ben in een foto.

<img src="{{ site.baseurl }}/assets/images/motm/2014/12/Kapelletje_GuyVV.png"/>

**Wat map je zoal? Heb je een specialisatie?**

In het begin dacht ik dat het alleen om wegen ging. Maar dit is helemaal niet zo. Een echte specialisatie heb ik niet, maar een kapelletje ga ik niet voorbij zonder het te noteren! Ook ben ik een tijdje bezig geweest om adressen in te brengen in de OpenStreetMap-databank. Eerst in de eigen omgeving, waarbij ik alle straten afgewandeld heb. Later, na de komst van AGIV, deed ik het vanuit mijn luie stoel. Tegenwoordig weet ik het niet meer goed. Na de vele discussies op TALK.BE weet ik eigenlijk niet meer goed of ik er nog energie in moet insteken?

**Waarom map je? Wat motiveert je?**

Graag zou ik de kaart, zeker in de omgeving van Tienen, zo volledig mogelijk maken (beter dan de betalende!!!) zodat ik vrienden en kennissen gemakkelijker kan overtuigen om mee te werken. Het probleem is echter dat vooral de autonavigatie-gegevens verre van volledig zijn en daarop wordt OpenStreetMap nogal eens afgerekend. De meeste mappers zijn echter wandelaars en fietsers en lijken zich minder bezig te houden met gegevens die belangrijk zijn voor autonavigatie. Laat me dit even verduidelijken. Ik rijd met een caravan. Tom-Tom stuurt me regelmatig op wegen waar het onmogelijk is om een tegenligger te passeren. Het is dus volgens mij  belangrijk om de breedte van de weg of eventueel het aantal rijstroken op te nemen. Deze informatie wil ik dus graag aan OpenStreetMap toevoegen, zodat de kaart beter wordt dan die van Tom-Tom.

**Doe je ook nog andere dingen in verband met OpenStreetMap?**

Verder dan vrienden proberen te overtuigen kom ik niet.

**Heb je ideeën over hoe we de OpenStreetMap gemeenschap kunnen uitbreiden en meer mappers kunnen motiveren?**

De drempel is voor heel veel mensen te hoog.  Ook het ontbreken van voldoende Nederlandse uitleg doet veel mensen afhaken. Verder denk ik dat het regelmatig samenkomen van kleine groepjes die in dezelfde streek werken heel nuttig zou kunnen zijn. Mekaar stimuleren, helpen, besturen, afspreken…..

**Wat is de grootste sterkte van OpenStreetMap volgens jou?**

De gegevens voor wandelaars en fietsers met o.a. de gratis kaarten voor Garmin.

**Wat is de grootste uitdaging voor OpenStreetMap?**

Autonavigatie op hetzelfde niveau brengen dan de gegevens voor wandelen en fietsen; en de gegevens up-to-date houden.

**Om af te sluiten, is er iets dat je de lezer nog zou willen vertellen?**

Begin eenvoudig! Zoek een specialiteit, bestudeer de mogelijkheden hiervan en leg je daar op toe.
