---
title: 'Mapper van de maand: Matthieu Gaillet'
featured: images/motm/2015/08/MatthieuGaillet.jpg
layout: post
category: motm
author: Marc Gemis
lang: nl
---

_Matthieu Gaillet ([Pagaille](https://www.openstreetmap.org/user/Pagaille)) is elektro-mecanicien van opleiding, en werkt als technisch verantwoordelijke bij een cultureel centrum. Hij is dus eerder mapper omwille van zijn passie voor collaboratief mappen en omwille van zijn intens gebruik van kaarten voor uitstappen te voet of met de fiets._

**Hoe leerde je OpenStreetMap kennen?**

In 2010, en zoals iedereen wellicht, per toeval. Ik was direct enthousiast over het idee van een collaboratieve kaart, maar ik was niet helemaal overtuigd dat het project genoeg aanhang zou krijgen om echt te kunnen rivaliseren met Google Maps. Pas later ben ik in de wereld van Open Source terecht gekomen en heeft het virus mij helemaal te pakken gekregen. Het is pas in 2013 dat ik OpenStreetMap écht ben beginnen gebruiken. In dezelfde periode ben ik beginnen mappen met [JOSM](http://josm.openstreetmap.de/).

**Gebruik je OpenStreetMap ook zelf?**

Ja, zeker met de opkomst van [Mapbox](https://www.mapbox.com/) en [Umap](http://umap.openstreetmap.fr/), waarmee de kaarten gepersonaliseerd kunnen worden.

**Op welke manier map je?**

Nadat ik terug kom van een wandeling heb ik de gewoonte om enkele uren te mappen met behulp van mijn eigen GPS-tracks. Omdat ik gebruik maak van OpenStreetMap tijdens mijn wandelingen, heb ik ook vaak de neiging om mijn geplande route te verlaten om geïmproviseerde surveys te doen en nadien het intense geluk te kennen om een ontbrekende pad toe te voegen aan de kaart. 
Ik ben eveneens een '[armchair mapper](http://wiki.openstreetmap.org/wiki/Armchair_mapping)', waarbij ik me baseer op informatie die gepubliceerd wordt door anderen. Uit interesse voor die externe databronnen ben ik een soort van open data evangelist geworden. Want enkel de data van publieke diensten die voor open data kiezen komen in aanmerking voor OpenStreetMap. 
Mijn favoriete gebieden komen overeen met mijn interesses en de plaatsen waar ik kom. Zo heb ik ook een heleboel veranderingen aangebracht langs bijvoorbeeld de [Eurovelo 6](http://www.eurovelo.com/en/eurovelos/eurovelo-6), een fietstraject dat heel Europa doorkruist van Duitsland naar de Zwarte Zee in Roemenië.

**Waar ben jij als mapper het meest trots op?**

Dat moet [relatie 4128428](http://www.openstreetmap.org/relation/4128428) zijn.  Dat is het fietsknooppuntennetwerk “[La Wallonie Picarde à Vélo](http://www.visitwapi.be/divers/nature-et-balades/la-wapi-a-velo/article/la-wapi-a-velo?lang=fr)”, op punt gesteld en gepubliceerd door de intercommunale  [IDETA](http://www.ideta.be/), een deel van SPF Wallonie. De relatie omvat momenteel 687 knooppunten en 914 routes. 

Ik ben eraan begonnen midden 2014, toen ik daarvoor een geschreven toestemming kreeg van IDETA. Beetje bij beetje en avond na avond, ben ik dan aan 75% geraakt. En toen kreeg ik bericht van IDETA dat ik een nieuw document moest ondertekenen. Een document dat volledig in strijd was met de [ODbL licentie](http://opendatacommons.org/licenses/odbl/) van OpenStreetMap.
Toen ben ik  getransformeerd in evangelist van de open data - voorlopig zonder succes, maar we blijven proberen! In afwachting ben ik uiteraard gestopt met het mappen van het fietsnetwerk dat mij al zoveel manuren gekost had.
Het fietsnetwerk heeft mij ook verplicht om JOSM aan te leren, wat geen kleinigheid is! Om eerlijk te zijn, ik verafschuw JOSM zowat even erg als dat ik het aanbid voor zijn kracht. Niet bepaald gebruiksvriendelijk, middelmatige performance, gebruikersinterface uit begin jaren negentig. Maar voor geavanceerd mappen kan je er niet rond - en doet hij wat hij moet doen. 
Een ander mooi moment was wanneer de Stad Brussel een geheel nieuwe verkeerspan voor de stad introduceerde. Heel wat straten, hele buurten werden door elkaar gegooid door de invoer van een nieuwe parkeerroute en de uitbreiding van het wandelgebied. Ik had enkele dagen op voorhand een changeset klaar met alle veranderingen, die wou ik uploaden om middernacht, klokslag wanneer het plan in voege ging.  Maar andere mappers adviseerden mij om niet zo lang te wachten, om te voorkomen dat de changeset te veel conflicten zou genereren. Uiteindelijk was de kaart dus drie dagen te vroeg up to date. Wat maakt dat we wel kunnen zeggen dat OSM  helemaal up to date was voor al de anderen. :-)

**Waarom map je?**

Het is een passie, en ik vind het enorm motiverend dat je het product van je hobby met zo veel mensen gratis kunt delen. Ik denk bijvoorbeeld aan wandelaars van de andere kant van de wereld die hun hikes kunnen organiseren over paden die ik misschien in kaart gebracht heb. Ik hou enorm van het utopistische en universalistische van dit soort projecten.

**Doe je ook andere dingen in verband met OpenStreetMap?**

Ik draag wel eens bij aan de wiki. Ik help andere mappers die ik toevallig tegenkom tijdens mijn virtuele pelgrimstochten, vooral voor complexere dingen. En ik reken erop om een fiets-mapping party te organiseren in het Brusselse. 

**Heb je ideeën over hoe we de OpenStreetMap gemeenschap kunnen uitbreiden?**

Openstreetmap.org kan een betere gebruikersinterface krijgen. De kwaliteit van de onderliggende data komt daar eigenlijk onvoldoende naar boven.
iD  is al een geweldige tool, die er enkel om vraagt om nog verder uitgebreid te worden.

**Wat is volgens u de grootste sterkte van OpenStreetMap?**

Zijn universaliteit, en zijn capaciteit om zich aan te passen aan de noden en wensen van mappers.

**Wat is de grootste uitdaging voor OpenStreetMap?**

Onmisbaar worden en veel zichtbaarder worden door zijn gegevens te integreren in toepassingen van externen. 

**Hoe blijf je op de hoogte van nieuwtjes ivm OpenStreetMap?**

Via de Belgische  mailing list en via de [OSMweekly](http://www.weeklyosm.eu/) die ik via de mailing list heb leren kennen.
 
**Heb je contact met andere mappers?**

Absoluut, namelijk met [Polyglot](http://www.openstreetmap.org/user/Polyglot), die ik mijn mentor zou kunnen noemen. Hij beschouwt het als een erezaak om vooral zijn kennis over de netwerken van publiek transport te delen. 

**Om af te sluiten, is er iets dat je de lezer nog zou willen meedelen?**

Zoals zo vaak in open source projecten, gaat er veel tijd verloren door confrontaties tussen verschillende groepen. Zo denk ik bijvoorbeeld dat het tijd is dat (delen van) de teams van iD en van JOSM fusioneren. Veel dingen worden nu immers twee keer ontwikkeld, en dat is een spijtige zaak.
Op de mailing list is de toon niet altijd even aangenaam. Af en toe zou er wel eens een moderator mogen ingrijpen. Al is het er de laatste tijd best rustig. :-)
