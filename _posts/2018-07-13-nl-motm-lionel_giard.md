---
title: 'Mapper van de maand: Lionel Giard (België)'
featured:
layout: post
category: motm
author: escada
lang: nl
---
_Vertaling: MOTM team_

## Stel je even voor, alsjeblieft.

Ik ben Lionel Giard, ik ben een geograaf uit Waals-Brabant (uit de buurt van Louvain-la-Neuve). Sinds 2016 heb ik een masterdiploma Geografische wetenschappen van de université catholique de Louvain (UCL).<!-- Niet vertalen, dit is niet hetzelfde als de Katholieke Universiteit Leuven, zie Wikipedia -->
Ik werk dus dagelijks met GIS-applicaties en geografische gegevens. En naast mijn passie voor cartografie, ben ik ook een groot liefhebber van algemene geschiedenis, twee passies die goed samengaan!

En voor ik het vergeet, mijn pseudoniem bij OpenStreetMap is "Anakil".

## Wanneer en hoe heb je OpenStreetMap ontdekt?

Ik heb het geluk gehad OpenStreetMap te ontdekken tijdens mijn studies in geografie. We hebben toen meerdere malen OpenStreetMap gebruikt als bron voor gegevens. Het is toen dat ik het project heb ontdekt. Ik ben er nauwer bij betrokken geraakt tijdens het laatste jaar van mijn masterstudies, tijdens de eerste inter-universitaire mapathon in 2016, alsook door de latere mapathons van Artsen zonder Grenzen in Brussel. Ook de State of the Map in België speelde hierin een rol.

## Wat map je zoal? Zijn er verschillen met je beginperiode?

Ik breng zowat alles in kaart, maar vooral in het oosten van Waals-Brabant. Ik heb verschillende projecten lopen: de kaart van Louvain-la-Neuve up-to-date brengen, evenals het toevoegen van de monumenten en geklasseerde sites in de buurt!
Sinds mijn beginperiode is er veel geëvolueerd. Ik ben ooit begonnen met het in kaart brengen van gebouwen en wegen voor de Missing Maps en  Humanitarian OpenStreetMap Team project, meer bepaald in Afrika en Haïti. Nadien ben ik begonnen in België en mijn geboortestreek: Chaumont-Gistoux. Op dit moment heb ik ook een andere mapper uit de streek leren kennen: "ThibPhil".
Wij twee samen hebben min of meer de volledige gemeente in kaart gebracht, alsook een aantal andere gemeenten in het oosten van Waals-Brabant.

Ik heb mijn woning, tuin en omgeving zeer gedetailleerd in kaart gebracht, met onder meer wegoppervlakken, electriciteitsleidingen … En nu ga ik verder met mappen van verschillende soorten gegevens om de verveling tegen te gaan. :-)

## Hoe map je?

Ik map zeer veel zaken vanaf luchtfoto's, bijvoorbeeld basisgegevens zoals wegen, gebouwen en grondgebruik.
Telkens ik ga wandelen maak ik ook een GPS-track en foto's. Deze dienen dan om de bestaande gegevens te controleren en meer detail toe te voegen. Recentelijk ben ik ook begonnen met bij te dragen aan Mapillary. Dit vooral om te helpen bij het identificeren van objecten waar ik niet onmiddellijk aandacht voor had.

Ik vergeet ook niet om interessante foto's toe te voegen aan Wikimedia Commons.

![Menhir in mijn buurt die ik tijdens mijn omzwervingen heb ontdekt!](https://photos.smugmug.com/OSM/Screenshots/Mapper-in-the-Spotlight/Lionel-Giard/i-7cLXrTG/0/34093fa6/S/menhir-S.png)
*Menhir in mijn buurt die ik tijdens mijn omzwervingen heb ontdekt!*

## Hoe verzamel je gegevens op het terrein?
Over het algemeen ben ik niet echt vooruitziend. Ik vertrek gewoon in een bepaalde richting met mijn Fairphone en pas onderweg mijn traject aan. Dit kan zijn omdat er in de buurt een "fixme" is die ik voordien met OsmAnd heb gezet, maar ook om te kunnen passeren langs een historisch item. Natuurlijk sla ik ook paden in die ik nog niet heb vastgelegd op foto, of die nog niet gemapt zijn.
Ik ga zowel te voet als met de fiets op pad.

## Waar map je?

Zoals voordien al gezegd, ben ik begonnen in het buitenland via HOT (in Afrika en Haïti). Tegenwoordig concentreer ik me op Wallonië, en dan in het bijzonder Waals-Brabant, waar ik woon.

## Wat is je grootste verwezenlijking tot nu toe?

De bijna volledige kaart van mijn gemeente (Chaumont-Gistoux), met belangrijke en minder belangrijke details zoals hagen, tuinen, het overgrote deel van de POIs (winkels en bedrijven), enzovoort. Er blijven nog enkel een paar kleine historische items en kapelletjes langs de weg te doen!

![Chaumon-Gistoux](https://photos.smugmug.com/OSM/Screenshots/Mapper-in-the-Spotlight/Lionel-Giard/i-zRLWsFq/0/35bdd5e7/M/image-M.png)



## Waarom map je?

Het is een passie, die waarschijnlijk ook mijn beroepskeuze verklaart. Verder geloof ik in dit project dat mensen van over de hele wereld laat samenwerken! Ik hou ervan om nieuwe plaatsen te ontdekken en me te verdiepen in hun historiek. Dit zet me dan aan het werk om ze in kaart te brengen, niet alleen door de omgeving te verkennen, maar ook door onderzoek te doen naar meer informatie over de monumenten en dergelijke.

## Wat is het moeilijkste aan mappen?

Ik zou zeggen dat het moeilijkste is om gefocust te blijven op één onderwerp. Het is al te gemakkelijk om alle fouten die men ziet te willen verbeteren. Men laat dan dikwijls het eerste onderwerp liggen en gaat verder met iets totaal anders.
Nochtans wint men veel tijd door zich op een bepaald onderwerp te concentreren, maar … oh kijk daar, een vlinder!

## Wat zijn je plannen voor de nabije toekomst?

Het afwerken van de verbeteringen in Louvain-la-Neuve, het meer gedetailleerd in kaart brengen van een naburige gemeente (Walhain), en het toevoegen van alle historische sites die ik bezoek tijdens de weekends. Ik ga me in het bijzonder toeleggen op alle grote, bekende historische sites in Wallonië.

## Heb je contact met andere mappers?

Ik heb al vlug contact gemaakt met de andere leden van OSM België op de meetups in Brussel. Ik heb daar een aantal beroemde leden ontmoet. Ik heb ook wel wat contact met Waalse mappers, die nog steeds met te weinig zijn. Een naam die je misschien wel kent is Julien Minet.

Ik probeer waar mogelijk deel te nemen aan meetups en bijeenkomsten, ook al omdat het steeds aangenaam is om over onze manier van werken te discussiëren.

## Gebruik je zelf OpenStreetMap?

Ik gebruik OpenStreetMap regelmatig in mijn vrije tijd (het plannen van excursies tijdens de vakantie, het vinden van een restaurant …), maar ook voor mijn werk gebruik ik regelmatig gegevens van OpenStreetMap, met name het wegennet, om kaarten te maken en voor GIS-toepassingen.

## Doe je naast mappen nog andere zaken voor OpenStreetMap?

Als het mogelijk is geef ik mezelf op als vrijwilliger bij mapathons in België (bij Artsen zonder grenzen of op de universiteit), verder neem ik ook deel aan evenementen en conferenties waar ik probeer OpenStreetMap te promoten.

## Om af te sluiten, zou je nog iets wil medelen aan de lezers?

Ik wil iedereen bedanken die meegewerkt heeft om OpenStreetMap te maken tot wat het is. Het is een ambitieus project, ondersteund door een geweldige gemeenschap, en ik ben fier daar deel van uit te maken. Sinds ik ben beginnen deelnemen, heb ik al een evolutie gezien in de mentaliteit naar het project toe, zowel bij de overheid als in de privésector. Dat motiveert me, omdat ik nu weet dat de data ook gebruikt worden.

Ik wil ook nog graag een oproep doen aan alle Walen om een steentje bij te dragen aan OpenStreetMap. We zijn nog steeds met te weinig in Wallonië, terwijl er nog veel werk te verzetten is. Aarzel niet om eens langs te komen op een meetup, of als dat niet kan, contact op te nemen via ons chatkanaal op Riot.
