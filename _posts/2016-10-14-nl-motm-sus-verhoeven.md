---
title: "Mapper van de maand: Sus Verhoeven"
layout: post
author: escada
lang: nl
---

**Wie ben je ?**

Ik ben [Sus](http://www.openstreetmap.org/user/susvhv), Sus is mijn computer bijnaam, met de “ç” van François had ik in het begin van de PC's altijd last.(glimlacht) Ik ben geboren in 1933 (tel maar uit ;-) ) in het Brusselse en was technieker op het StudieCentrum voor Kernenergie in Mol, waar ik nu verblijf. Op het SCK heeft men mij bij een herstructurering op brugpensioen gestuurd en ondertussen zit ik al meer dan 25 jaar thuis te genieten. 

Toen ik school liep was er van computers nog geen sprake. Gelukkig heb ik op het werk de kans gekregen door zelfstudie hardware en software onder de knie te krijgen en met microprocessors en microcontrollers eigen te worden. Tot heden heb ik al mijn desktops in stukken gekocht en zelf gemonteerd. De laatste draait onder Ubuntu. De laptop is onder win10. Laptops koop ik. De ontwikkelingsapparatuur voor microprocessors koste in het begin op het werk peperduur. Enkele jaren na de opruststelling heb ik vastgesteld dat een microcontroller ATMEGA8 nog enkele euro's koste en volledig gratis vanaf een gewone seriële poort van een PC (nu USB) te programmeren was. Nu in het IoT tijdperk kan men onder Arduino Wifi modules (Nodemcu, ESP8266) met allerhande randapparatuur programmeren. Hier draait er één om in de veranda de temperatuur te meten en op het net te zetten zodat ik deze vanaf het net kan uitlezen. Ik heb ook thuis een eigen 1 terabyte Owncloud bestuurd door een Raspberry Pi, ge weet wel, de bankkaartcomputer ontwikkeld voor kinderen (lacht).

**Wanneer en op welke manier leerde je OpenStreetMap kennen ?**

Mijn verleden van ULM vlieger, rallyrijder, wandelaar en geocacher heeft mij met allerhande kaarten in aanraking gebracht en van in het begin het nut van een GPS laten inzien, en dan heeft men kaarten nodig, liefst gratis.

Sinds begin 2008 heb ik een OSM account, maar de OSM kaarten gebruikte ik al een tijdje. Toen waren er nog grote witte vlakken op de kaart. Pas in 2011 ben ik beginnen mappen. De drempelvrees was groot vooral dat ik er op mij eentje mee bezig was. Per toeval staat er in mijn straat een hoogspanningsmast waar de hoogspanningslijn eindigde. Ik heb die lijn uiteindelijk zover ik kon doorgetrokken. Toen de hoogspanningslijn op de OSM-kaart opdaagde, ging de bal aan het rollen met het opnemen van wandelwegen, foto's nemen van huisnummers, nieuwe straten en straatnamen invoegen en verkennen, gebieden aanleggen,enz., enz… De witte vlakken wegwerken. (glimlacht)

**Gebruik je OpenStreetMap ook zelf ?**

Op de Garmin Dakota 20 GPS en op de Android smartphone staan de kaarten van heel Europa en ze worden regelmatig bijgewerkt. Wanneer we nu een busreis doen weet ik steeds waar we zitten, soms beter dan de chauffeur. Zelf reizen met de wagen doen we niet meer.
Van Andorra heb ik al de skipistes op zak. Op de smartphone met 32 GB geheugen gebruik ik OsmAnd, Locus en Oruxmaps. Ook Vespucci heb ik gebruikt om huizen te nummeren maar in volle zon met zwetende vingers is dat niet bruikbaar.

**Hoe map je ?**

Luie Zetel Ik map nog enkel vanuit mijn luie zetel.

Als editor gebruik ik nog enkel JOSM. Toen JOSM nog geheugenvreter was ben ik daar wel even mee gestopt, maar de meeste kinderziektes zijn er nu uit en er zitten hoe langer hoe meer faciliteiten in, o.a. de links naar de onderliggende kaarten en AGIV voor Vlaanderen. In Antwerpen ben ik al maar een HOT bijeenkomst geweest en heb een gunstig gevolg gegeven aan de laatste oproep van Jorieke en enkele vakjes ingevuld. Het is wel even wennen. En ik heb het soms moeilijk om mij aan de voorschriften te houden, wat de algemene kwaliteit van de kaart niet ten goede komt.

**Wat map je zoal ?**

Tegenwoordig beschik men over veel betere onderliggende beelden en de AGIV en Crabbestanden voor het nummeren. Wat een verschil met de vroegere uitgerekte beelden van Bing. Eerst laad ik een zonenummer in de tool van Sander, vooral rond Mol, mijn thuisgemeente, en verbeter de huizen, straten, gebieden, huisnummers, gebieden,enz. Tot het hoogst mogelijk getal huizen op de kaart staan. Naargelang het weer buiten kan dat wel enkele weken tot maanden duren om een zonenummer af te werken.

Ik probeer van niet te lang hetzelfde te doen en heb een hekel aan relaties, vooral als men naamfouten oplost. (kijkt triest)

**Waar ben jij als mapper het meest trots op?**

Dat ik het nog een beetje kan volgen. (lacht)

Vraag eerder waar ben jij niet trots op ? De “Q” van JOSM (rechthoekig maken) heeft mij al dikke parten gespeeld wanneer een residentieel gebied per toeval geselecteerd is en men het niet opgemerkt heeft omdat gans dat gebied buiten het scherm ligt. Men ziet dan plots tijdens het opladen op het scherm duizenden punten die veranderd worden en daar is geen stoppen meer aan. Het enige die ik gevonden heb in dat geval is er de smartphone met OsmAnd bij te halen om de gebieden terug op de goede plaats te leggen. Dat kan soms enkele dagen duren als het een volledige stad of gemeente is. (kijkt sip) Het heeft ook wel een voordeel, de gebieden worden aan de recentere situatie aangepast en gesplitst. Het is opmerkelijk hoeveel bossen er gekapt werden, hoeveel wijken uit de grond gestampt werden en hoeveel weiden in akker omgeploegd werden.

Ook met een hoogspanningslijn heb ik al prijs gehad. Dat heeft ook tijd gekost. Mijn excuses als de spanning er af is want er zijn wel enkele gegevens verdwenen. De lijn is nu ook regelmatig doorgeknipt. Al de masten heb ik niet teruggevonden. Wie een verloren hoogspanningsmast zonder schaduw terugvindt mag hem gerust deleten . ;-) Dat niemand mij hiervoor op de vingers getikt heeft vind ik een wonder. Maar ik vermoed dat nog anderen het al meegemaakt hebben want ze maken nu veel kleinere residentiële gebieden. Of ben ik mis ? In feite zou men voor de “Q” in JOSM een melding moeten inbouwen, zoals er een bestaat wanneer men een groot gebied of highway wil verplaatsen, wanneer te veel nodes geselecteerd zijn. Ook een teller van de aantal ingevoegde of gewijzigde nodes zou nuttig zijn om te vermijden dat het opladen te groot wordt en dat men in geval van een niet oplosbare fout te veel in de vuilbak moet kieperen.

**Waarom map je ? Wat motiveert je ?**

Het is plezierig de paadjes nog eens af te lopen die ge zelf op de kaart gezet hebt en ze te verbeteren indien nodig. (glimlacht) Al lang steun ik al wat “open” en gratis is en het is zeker een goede vorm van vrije tijdsbesteding en een manier om IN te blijven. Dat is mijn SUDOKU. Misschien ook wel onbewust om iets achter te laten en mijn steentje bij te dragen aan het mensdom. Maar laat ons niet filosoferen.

**Doe je ook nog andere dingen i.v.m. OpenStreetMap ?**

Ik volg regelmatig de berichten van de mailinggroep om te weten hoe anderen de zaak bekijken maar nog iets plannen of onderhouden op langer termijn doe ik niet meer. Ik bewonder wel het werk van al die programmeurs en wat ze met al die gegevens verwezenlijken. Maar dat gaat nu mijn petje te boven.

**Heb je ideeën over hoe we de OpenStreetMap gemeenschap kunnen uitbreiden? Of meer mappers kunnen motiveren?**

Op mijn leeftijdgenoten mag men niet veel rekenen, ik heb het geprobeerd met enkele maar dat viel tegen. (kijkt sip) Het probleem is de grote massa gegevens die moeten ingebracht worden en de computer kennis die dat vereist. Die instapdrempel is voor de meesten te groot. Bij de actuele op rust gestelden zal men waarschijnlijk meer kandidaten vinden, die hebben al meer computerkaas gegeten. Het moet komen van de studerende jeugd waarbij men moet wijzen op de geweldige database die men gratis tot hun beschikking stelt en waarmee ze kunnen aan de slag gaan als programmeur, en hun vaardigheden kunnen uittesten, maar die data moet dan eerst ingegeven worden. Ik heb wel een leeraar aardrijkskunde kunnen overtuigen om aan zijn studenten enkele opdrachten te geven op basis van OSM, maar ondertussen is die ook al op rust. Er is ook <http://www.seniorennet.be> , die hebben allerhande mailgroepen o.a. over computers en linux, misschien kan iemand van de jong oprustgestelden daar een mailgroep opstarten. Ikzelf zie dat niet meer zitten.

**Wat is de grootste sterkte van OpenStreetMap volgens jou?**

Dat het ruim de grenzen overschrijdt en meehelpt om een betere wereld te maken.

Wat is de grootste uitdaging/moeilijkheid voor OpenStreetMap ? Heb je nieuwe ideeën om OpenStreetMap naar het volgende niveau te trekken ?

Om onaangeroerd te blijven en niet gepirateerd of besmet te worden. Gelukkig is het gratis en is er weinig rechtstreeks aan te verdienen voor de krakers. Toch vraag ik mij soms af of het niet kan misbruikt worden als ik in onveilige gebieden dorpen zit te mappen, bv. in Bamako omgeving.

**Hoe blijf je op de hoogte van nieuwtjes i.v.m. OpenStreetMap ?**

Via de BE mailgroep.

**Heb je contact met andere mappers ?**

Mijn eerste contact was jaren geleden met Lodde1949, toen waren we allebei in Meerhout aan het mappen, hij met JOSM en ik in Potlatch, en dat kan rare gevolgen hebben. Na afspraak ben ik dan ergens op een andere plaats gaan mappen maar hij heeft mij toen JOSM aangeprezen. “Een huis in 2 of 3 klikken”. Ik ben toen naar JOSM overgestapt, maar dat ging niet zonder moeite. Uit nieuwsgierigheid ben ik eens naar Antwerpen geweest naar een vergadering waar het vooral over HOT ging. Ik heb ook aan enkele Hangouts deelgenomen.

Voor de rest is dat heel weinig. Rond Mol ken ik er een tweetal, maar die doen het tamelijk onregelmatig.

Sus' profile by Pascal Neis <http://www.hdyc.neis-one.org/?susvhv>

**Om af te sluiten, is er iets dat je de lezer nog zou willen meedelen ?**

Mag ik aandringen bij al de mappers het werk van anderen niet te schrappen, ook al is het slordig. Iets deleten is soms een mapper minder. De huidige onderliggende foto's zijn veel nauwkeuriger en liggen beter op hun plaats dan de foto's die men voor enkele jaren gebruikte. Ikzelf heb ook de neiging om iets af te vegen en nieuw te zetten, wat sneller gaat, maar dat doe ik enkel met zaken die ikzelf ingetekend heb. In JOSM is een Ctrl H rap uitgevoerd en het brengt soms herinneringen mee.

Ik erger mij ook soms aan zaken die bijgevoegd werden op een slordige ondergrond of misplaatste details waarvan ik het nut niet inzie. Waarom niet eerst de ondergrond aanpassen of verbeteren ? Allee, ik ben weer aan het zagen. (lacht)
