---
title: 'Mapper van de maand: Brecht Bonne '
featured: images/motm/2015/03/brecht.png
layout: post
category: motm
author: Marc Gemis
lang: nl
---

_Brecht Bonne mapt op OpenStreetMap onder de naam <a href="http://www.openstreetmap.org/user/peeweeke">peeweeke</a>, hoe hij echter aan die naam gekomen is, is een lang verhaal... Brecht is 33 jaar en woont in Brugge. Momenteel zit hij even tussen twee jobs in, maar hij is van opleiding informaticus, netwerkbeheerder. Brecht kan niet stilzitten en heeft dan ook heel wat hobby's. In de eerste plaats uiteraard informatica, maar hij doet ook vrijwilligerswerk: bij een jeugdbeweging voor gehandicapten, het Rode Kruis, Oxfam Solidariteit en de Wereldwinkels. Hij gaat graag op reis en dat hoeft niet altijd ver weg te zijn voor hem, hij beleeft evenveel plezier dichtbij huis! Sedert enkele jaren combineert hij dit alles met mappen voor OpenStreetMap._

**Hoe leerde je OpenStreetMap kennen?**

Ik hoorde de eerste keer van OpenStreetMap "heel lang geleden" in 2007, maar toen ik mijn stad Brugge opzocht, was er nog niet veel te bespeuren en heb ik het project even uit het oog verloren. In 2011 kocht ik een GPS wandeltoestel, een "Garmin eTrex Legend Hcx" en omdat ik daar geen kaarten bijgekocht had, ging ik op zoek naar informatie... en kwam ik terug uit bij OpenStreetMap. Ik installeerde de kaarten, maar bij een eerste test in mijn buurt bleek dat er een wandelpad achter mijn deur niet op de kaart stond. De stap om daadwerkelijk iets toe te voegen aan OpenStreetMap duurde enkele maanden, maar in april 2011 heb ik dan mijn eerste nodes aan de OpenStreetMap server toevertrouwd.

**Gebruik je OpenStreetMap ook zelf?**

Ik gebruik OpenStreetMap bijna dagelijks. Mijn navigatietoestellen zijn allemaal uitgerust met OpenStreetMap-kaarten en als ik iets niet weet liggen, dan gebruik ik altijd OpenStreetMap, naast anderen. Het niveau van detail is gewoon beter, dan bij andere kaarten. Als ik ga wandelen, fietsen, met auto rijden of met het vliegtuig ergens heen ga, dan is dat altijd met een OpenStreetMap-kaartje in mijn zak!

**Op welke manier map je?**

Ik doe bijna alles, maar voornamelijk surveys omdat ik dat gewoon de beste manier van data-collectie vind. Ik doe veel surveys in en rond Brugge, want in in tegenstelling tot wat je misschien zou vermoeden, is er in Brugge nog veel mapping werk. Het OpenStreetMap-landschap is er immers tamelijk leeg, er zijn maar weinig actieve leden te bespeuren. Mijn mapping tools zijn met de jaren uitgebreid. Van bij het begin is mijn "Garmin eTrex Legend Hcx" er bij. De tracks en waypoints die ik zo verzamel kan ik zonder veel moeite in de database kwijt, mits ik de waypoints unieke namen geef (wat soms lastig is bij 66 zitbanken op een wandeling). Later kwam daar een tijdje een track-logger bij, maar die raakte jammergenoeg verloren in het dichte struikgewas in Kent in Engeland. Toen ik een goeie wandelrugzak had gekregen, ben ik beginnen uitzoeken wat mijn Android GSM allemaal kon. Ik heb wat testen gedaan met enkele apps en "Vespucci" leek me toen de beste, al blijft het behelpen. Een paar maanden geleden stuitte ik op "OSMTracker", dat naar mijn oordeel veel meer aan mijn eisen voldoet, vooral omdat de app niet moeilijk doet over de zoveelste bank of boom en ik het aanpassen zelf toch nog altijd het liefst op een computerscherm doe met een muis.
Ja, ik beken ik heb zo van die luie zondagen. Als het weer niet meewil of het is te vroeg donker, dan durf ik wel eens in mijn zetel blijven zitten en wat op de luchtfoto's van Bing mappen. Het grootste project dat ik ooit deed was om een reis voor te bereiden in augustus 2014. Omdat ik toen van zin was om te wandelen in de prachtige natuur van Carmarthen in Wales, heb ik de ganse rivierbedding met bijhorende gronden in kaart gebracht tot bijna in <a href="http://www.openstreetmap.org/#map=12/51.8621/-4.1594">Llandeilo</a>. Het werkje nam enkele weken in beslag, vooral toen de "Ordnance Survey Opendata" niet altijd beschikbaar bleek en ik moest terugvallen op de Bing foto's. De bibliotheek van Brugge zal me dankbaar zijn voor mijn trouwe aanwezigheid! Bij aankomst bleek echter dat de oude spoorwegbedding nog niet was onteigend en ik in feite privégronden had gemapt...
Zoals je kunt zien in mijn <a href="http://hdyc.neis-one.org/?peeweeke">stats-pagina</a> ben ik een grote fan van "JOSM". Zowel op Windows als Linux is dat een oersterk programma met ontelbare voordelen. Op de Missing Maps Marathon in Antwerpen heb ik nog wat extra kneepjes geleerd om het programma nog beter te gebruiken. Al moet ik bekennen dat ik mijn eerste node (dat zandpadje) gemaakt is met "Potlatch". Maar net zoals bij "iD" kwam ik al snel tegen een muur te staan van wat niet kon. Toen er sprake was van "MapRoulette" op de OSM.be website, ben ik eens ga kijken, maar na enkele pogingen om rivieren en wegen in Italië van elkaar te scheiden heb ik deze fout-correctie opgegeven. Misschien kom ik hier later op terug.

<img src="{{ site.baseurl }}/assets/images/motm/2015/03/brecht_trails.png"/>

**Waar map je?**

Zoals ik al eerder zei ga ik voornamelijk mappen dichtbij huis. In België dus, maar mijn wandeltochten brengen me ook over de grens naar Zeeland in Nederland of het Departement du Nord in Frankrijk. Verder heb ik al verteld over mijn avonturen in Wales en wat kleine correcties in Kent. Toen ik in 2012 mijn GPS meenam op reis naar Ierland, kon ik het niet laten om 2 wandelingen te mappen. Toen ik in contact kwam met Jorieke op een van de eerste OpenStreetMap meetups in België en zij vol passie vertelde over haar werk in de Centraal Afrikaanse Republiek, heb ik ook bij HOT mijn licht eens opgestoken. En even later heb ik na overstromingen in India mijn handen uit de mouwen gestoken voor het goede doel. Recent op de Missing Maps Mapathon heb ik me erg geamuseerd en het heeft een goed gevoel zo een bruikbare donatie te kunnen doen. Met HOT ben ik zowat de ganse wereld rondgeweest: in India, maar ook recent in de Centraal Afrikaanse Republiek, Mali en in Congo-Kinshasa. Ik heb zelfs 8 wijzigingen gedaan op onbekende locaties, waarschijnlijk de maan...

**Wat map je zoal?**

Mijn begindagen waren schuchter en zeer voorzichtig. Zoals ik al vertelde deed ik er bijna een jaar over tussen een account aanmaken en editeren. Nu gaat alles een stuk sneller. Ik wandel of fiets wat rond met mijn GPS en als ik thuis kom zet ik alles online. Ik heb niet echt een specialisatie, maar als ik iets tegenkom dat niet gemapt is, dan ga ik daar een tijdje op focussen, zoals de busroutes in Brugge. Twee zomers geleden heb ik me vooral beziggehouden met het verbeteren van de kaart van mijn buurt. Hierbij focuste ik op de straten, wandelpaden en speeltuinen. Sint-Pieters is nu volledig in kaart gebracht, net zoals Sint-Jozef. Toen ik deze zomer een stapje verder ging en ook de huisnummers begon te mappen (met behulp van FieldPapers) in mijn buurt geraakte ik soms in discussie met buurtbewoners die me maar 'een rare' vonden. Uitleg was hier gewoon overbodig. Enkele jaren geleden begon ik ook met het afwandelen van de wandelknooppunten in de buurt. Zo heb ik het Zwin-netwerk vervolledigd, het Kustwandelnetwerk (de link tussen Zwin en Westhoek) en zelfs wat grensoverschrijdend werk verricht in Frankrijk. De Westhoek loopt namelijk door tot iets voor Duinkerke. In Nederland ben ik blijven hangen. De kwaliteit en originaliteit is zoveel beter dan in West-Vlaanderen, waardoor al een groot deel van het "Grenzeloos Genieten netwerk" op OpenStreetMap staat. En zo zijn er nog projecten die ik in de toekomst wat aandacht ga geven.

**Waarom map je?**

Ik map vooral om de informatie die ik weet of kan opzoeken met iedereen te delen. Vroeger had ik een buurman die barefootwalking lessen gaf en dus heel blij was dat ik een extra stukje groen in kaart had gebracht. Ook zelf vaar ik er goed bij dat ik eens buiten kom voor een wandeling. Dat daar ways en nodes het resultaat van zijn, is een mooie plus. Laatst heb ik op een wandeling een brug gevonden die twee wandelpaden met elkaar verbond. Als dat dan niet op de kaart staat, krijg je even een warm gevoel omdat je belangrijke informatie kan toevoegen. Bij HOT gaat dit nog een stapje verder, want dan weet je dat die informatie mogelijks mensenlevens kan redden. Los van dat, is het natuurlijk leuk om als community een goeie kaart te kunnen genereren en om je weg te kunnen vinden, zij het nu met OSMAnd of Garmin kaarten.

**Doe je ook nog andere dingen in verband met OpenStreetMap?**

Niet zo veel. Wiki's schrijven heb ik vroeger wel nog gedaan, al is dat veel bureauwerk ... Ik heb me ooit ingeschreven voor mailinglijsten, maar na een tijdje heb ik dit gestopt omdat het niet echt mijn ding is. Ik heb goeie contacten in mijn buurtcentrum en zou eventueel eens een voordracht kunnen geven, maar de buurtwerker ziet er niet echt een breed publiek voor. Vertalen is één van die taken die ik in de toekomst eventueel op mij zou kunnen nemen, voor software ontwikkeling moet ik eerst leren programmeren.

**Heb je ideeën over hoe we de OpenStreetMap-gemeenschap kunnen uitbreiden of meer mappers kunnen motiveren?**

Mijn ervaring is dat de meeste mensen ergens lid van worden als ze er zelf voordeel uit kunnen halen. Dus vermoed ik dat de leden vanzelf zullen komen als de mogelijkheden (apps en kaartkwaliteit) beter worden. Als ik terugdenk aan 2007, ben ik toen niet in OpenStreetMap gestapt omdat er simpelweg nog niets op de kaart stond. Het was zo'n grote taak dat ik toen de boot afhield. In 2011 was daar héél veel verandering in gekomen. Ik vermoed dat het idee om hier en daar de kaart wat te vervolledigen veel meer aanslaat dan een kaart volledig te moeten opbouwen.

**Wat is de grootste sterkte van OpenStreetMapvolgens jou?**

De grootste sterkste is neutraliteit. Als groep houden we ons niet bezig met belangen te verdedigen. Maar ook de snelheid waarmee we kunnen werken. Ik sta altijd versteld van hoe snel na een ramp een regio volledig in kaart is gebracht. Omdat dit systeem volledig werkt op vrijwilligers, gaat alles zoveel sneller dan als er met betaalde krachten gewerkt zou worden. 

**Hoe blijf je op de hoogte van nieuwtjes in verband met OpenStreetMap?**

De maandelijkse meet-ups en OSM.be uiteraard.

**Heb je contact met andere mappers?**

Ik heb in het verleden enkele pogingen ondernomen om mappers in mijn buurt aan te spreken, zonder groot gevolg. Ik heb één mapper bereid gevonden om eens een koffie te gaan drinken, maar al snel merkte ik dat we op een andere golflengte zaten. Waar ik wel wat uithaal zijn de maandelijkse meet-ups die ik zo nu en dan eens bezoek.

**Om af te sluiten, is er nog iets dat je zou willen vertellen aan de lezer?**

Iedereen die aanwezig was op de Missing Maps Mapathon heeft echt wel waardering verdiend. Het merendeel had nog nooit van OpenStreetMap gehoord, maar na enkele uren was de task al voltooid. Lijkt me prima werk!
