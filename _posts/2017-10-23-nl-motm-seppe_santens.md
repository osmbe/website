---
title: "Mapper van de maand oktober 2017: Seppe Santens (België)"
featured:
layout: post
category: motm
author: escada
lang: nl
---
## Wie ben je? 
Ik ben Seppe Santens, geboren en getogen in Aalter en aan het werk als projectleider bij het Mobiliteitsbedrijf van de Stad Gent. Mijn username “L’imaginaire” is het gevolg van een (misschien niet zo succesvolle) zoektocht naar een dj-naam vele jaren geleden. Af en toe maak ik nog wel eens elektronische muziek, maar de meeste tijd gaat tegenwoordig toch naar mijn twee kinderen…

![Seppe](https://photos.smugmug.com/OSM/Screenshots/Mapper-in-the-Spotlight/Seppe/i-bVkn6gp/0/d5753d8e/L/seppe-L.jpg)

## Wanneer en hoe heb je OpenStreetMap ontdekt? 
Ik heb een tijdje bij de Vlaamse overheid gewerkt als business-IT bruggenbouwer en tijdens die periode heb ik me proberen verdiepen in alles wat “open” is. Mijn eerste stapjes in OSM zo’n vijf jaar geleden waren erg bescheiden en wellicht niet altijd volgens de regels van de kunst. Het is pas later dat ik het potentieel van OSM beter ben beginnen begrijpen en als gevolg ook meer ben beginnen mappen. Ik heb het gevoel dat ik nog heel veel moet leren, maar wel leuk dat ik nu al deze vragen voor “mapper van de maand” mag beantwoorden.

## Wat map je? Is er een verschil met vroeger? 
Ik leer nog elke dag bij over OSM en ontdek nog volop nieuwe dingen om te mappen. De ene keer gaat het vooral om het wegennetwerk (bijv. naar aanleiding van de invoering van het circulatieplan in Gent), de andere keer zijn het vooral gebouwen en adressen (dankzij de gemakkelijkere toegang tot de GRB-data) en de volgende keer weer iets anders. Door de jaren heen is het zelfvertrouwen om de iets meer “technische” zaken te mappen toch al wat gegroeid.

## Hoe map je? 
Ook qua methodes heb ik al veel uitgeprobeerd. Veel vanuit de luie zetel (hoofdzakelijk met JOSM), maar ik probeer ook af en toe eens buiten te komen. Ik ben wel nog steeds op zoek naar de ideale manier om onderweg zo veel mogelijk informatie te vergaren en tegelijkertijd toch nog andere dingen te kunnen doen (erop letten dat de kindjes veilig de straat oversteken bijvoorbeeld). Enkele tools die ik af en toe gebruik:
* Maps.me is leuk om hier en daar snel een ontbrekende POI toe te voegen. Ik merk wel dat je er achteraf meestal nog eens moet doorgaan om alle details goed te krijgen.
* GPS-tracks (opgenomen met bijv. OsmAnd) kunnen erg handig zijn, bijvoorbeeld voor het mappen van pas aangelegde wegen of paden in bossen, wat je met luchtfoto’s meestal niet kan. De GPS-bepaling op de smartphones die ik al heb versleten, is echter nooit schitterend te noemen.
* Mapillary en OpenStreetCam hebben volgens mij veel potentieel, maar brengen zelf ook nieuwe uitdagingen met zich mee: het bevestigen van de smartphone (op de fiets is me dit nog niet echt gelukt, ondanks de vrijgevigheid van Mapillary), schokken vermijden, nauwkeurige GPS-bepaling, ervoor zorgen dat de dingen die je wil mappen ook te zien zijn op de foto’s, maar vooral ook achteraf ervoor zorgen dat je niemands privacy schendt met de beelden die je online zet (een erg arbeidsintensief werkje als je dit goed wil doen, ik zou hier zelf nog eens wat extra tijd in moeten steken).
* Een van de simpelste methodes, vooraf een kaartje uitprinten (met alle fixme’s en kaartopmerkingen erop) en daarop notities maken (eventueel aangevuld met foto’s) heb ik vreemd genoeg nog niet geprobeerd, maar het lijkt me ondanks alle technologische hulpmiddelen misschien nog het meest effectief. Binnenkort eens proberen dus.
Ik probeer de gebieden waar ik map ook zoveel mogelijk te bevrijden van waarschuwingen van de JOSM validator of van Osmose. Misschien doen we dat met zijn allen nog iets te weinig?

# Waar map je? 
Ik map hoofdzakelijk de plaatsen waar ik zelf kom of die ik goed ken, dus Aalter (waar ik woon) en Gent (waar ik werk) zijn belangrijke “target areas”. Ik zou mijn focus graag wat verbreden, maar alleen al in Aalter en Gent is er nog zó veel te mappen...
Een mapathon geeft me vaak de motivatie om voor HOT te mappen en natuurlijk map ik ook wel op plaatsen waar ik op reis ga of doe ik eens een MapRoulette uit verveling.

![Heatmap van Seppe's activiteiten](https://photos.smugmug.com/OSM/Screenshots/Mapper-in-the-Spotlight/Seppe/i-JpPhj5H/0/ee49e8c5/XL/seppe_heatmap-XL.png)
(http://yosmhm.neis-one.org/?L%27imaginaire)

## Waar ben je als mapper het meest trots? 
OSM heeft een belangrijke rol gespeeld in de communicatie over het Gentse circulatieplan. Op het Open Belgium congres zag ik voor het eerst het idee van een (multimodale) routeplanner die een “voor”- en een “na”-situatie met elkaar vergelijkt. Zo een tool geeft je de mogelijkheid om te bekijken hoe jouw route verandert door bijv. langdurige wegenwerken of door ingrijpende veranderingen. OSM-data gaven ons de mogelijkheid om deze tool snel en met een beperkt budget te verwezenlijken. We namen een snapshot van de “as is” situatie en tekenden met JOSM zelf alle wijzigingen in voor de “to be” situatie. De software van Eurostation (nu ondergebracht in Anyways) deed de rest. De site kreeg uiteindelijk meer dan 125.000 bezoekers over de vloer.

Een voorbeeldje van hoe de tool duidelijk toont dat vroeger (streepjeslijn) het autoverkeer dwars door de stad werd gestuurd, terwijl dat verkeer nu (blauwe lijn) enkel mogelijk is via de R40 (de ring rond de binnenstad):

![Circulatieplan Gent](https://photos.smugmug.com/OSM/Screenshots/Mapper-in-the-Spotlight/Seppe/i-mCv7ht7/0/29f96381/XL/seppe_ghent-XL.png)

De tool was niet enkel belangrijk voor de communicatie naar de burger, het gaf ook de beleidsmakers hier en daar nieuwe inzichten in hun plannen. Last but not least was dit ook een voorbereiding op de eigenlijke intekening van de veranderingen in de OSM-database zelf. De week vóór de invoering van het plan (03/04/2017) staken we de koppen bijeen met enkele mappers. Terwijl voor de data achter de tool enkele shortcuts konden nemen, moest nu alles gemapt worden volgens de regels van de kunst. Er volgende een boeiende discussie en er werd heel wat werk verzet. Het gevolg was dat op 3 april iedereen met bijv. OsmAnd op zijn telefoon geen enkel problemen had om door Gent te navigeren, terwijl de groten der aarde tot op vandaag er niet in geslaagd zijn om alle wijzigingen op te nemen in hun kaartmateriaal (lees meer op de site van de Stad Gent).

## Waarom map je? Wat motiveert je? 
Da’s een moeilijke. Enkele verschillende redenen waaraan ik op dit moment denk:
* Ik blijf het fantastisch vinden dat er zoveel mogelijk is met gecrowdsourcete, open data. Hoe meer ik me erin verdiep, hoe meer potentieel ik zie en hier ook anderen van probeer te overtuigen.
* Mappen is een beetje nerdy en toch is technische bagage van de mapper geen echte vereiste, een perfect match voor mij J
* Ik word vaak erg zen van mappen. Niks dat meer ontspant dan het gedetailleerd tracen van een kilometers lange beek J En als er al eens een uurtje (of meer) voorbij vliegt terwijl je andere klusjes had kunnen doen, dan is er toch nog altijd het gevoel dat je iets nuttig hebt gedaan.
* Mappen heeft natuurlijk ook iets inherent verslavends. Als ik toevallig ergens een nieuwe weg zie, dan is de drang om die in te tekenen moeilijk te onderdrukken.

## Wat is het moeilijkste aan mappen? 
Hoe meer je je verdiept, hoe meer je beseft dat niets in OSM echt simpel is. Gelukkig kan je bescheiden beginnen en op je eigen tempo nieuwe zaken oppikken. Het mappen of editeren van relaties was bijvoorbeeld lange tijd niet aan mij besteed, maar recent begin ik me er toch af en toe aan te wagen (geef gerust commentaar op mijn changesets mocht ik zaken verkeerd doen!). Ook het opsporen of herkennen van “foute” edits is een kunst op zich die ik nog niet beheers. Daarnaast is het natuurlijk af en toe even doorzetten om bepaalde “brokken” werk netjes af te werken in plaats van nog maar eens aan iets nieuws te beginnen. Gelukkig zijn er geen externe deadlines en doet iemand anders misschien wel verder als je zelf even wat minder zin hebt.

## Wat zijn je plannen voor de nabije toekomst? 
Sowieso zou ik eerst de gebouwen en adressen in Aalter volledig willen mappen. Ik probeer dit in kleine stukjes te doen om niet te snel verveeld te geraken en om de tijd te nemen om dit ook netjes te doen. In Gent is een groot aantal gebouwen reeds gemapt, maar is er eens een grote opkuis nodig, dat zal wellicht het volgende zijn waar ik me aan waag. En dan begint het eigenlijk pas, er zijn nog genoeg zaken die wat OSM-liefde kunnen gebruiken in de gebieden waar ik meestal map.

## Heb je contact met andere mappers? 
Ik probeer contact te houden en op de hoogte te blijven via de mailing list, via Riot en via sociale media. Ik zou graag wat meer naar de meetups gaan in de buurt, maar het is niet altijd gemakkelijk om daar tijd voor vrij te maken.

## Gebruik je OpenStreetMap zelf? 
Ik merk dat ik steeds meer zaken opzoek in OSM, terwijl ik vroeger sneller naar Google maps greep. Ook de tools en apps die rond OSM-data worden gebouwd, zijn tegenwoordig heel erg krachtig. Ik gebruik OsmAnd nog niet zo heel lang, maar ondertussen staat het op tijdens zowat alle verre autoritten, maar evengoed tijdens wandelingen in de natuur. Zowel de tool zelf als natuurlijk de onderliggende OSM-data lenen zich tot heel erg uiteenlopende doeleinden, dus naast mijn Leatherman (ik ben niet zo een “Zwitsers zakmes”-fan) gaat OsmAnd steeds mee op stap met mij.

## Doe je nog andere dingen voor het OpenStreetMap project naast mappen? 

Voorlopig is er weinig ruimte om nieuwe engagementen op te nemen, maar wie weet verandert dat ooit nog.

## Om af te sluiten, is er nog iets dat je zou willen zeggen? 
Ik voel me zeker niet geplaatst om wijze raad te brengen, maar ik kan wel mijn eigen goede voornemens delen. Ik heb het afgelopen jaar gemerkt dat contacten met andere community-leden, maar ook tussen de community en de overheid of het bedrijfsleven heel erg belangrijk zijn voor OSM. De eerste stap lijkt soms wat groot, maar er zijn genoeg “oude rotten” die je heel graag verder helpen. Vandaar mijn goede voornemen om eens wat meer een pint te komen drinken op een meetup, zodat de stap om iets te vragen de volgende keer nog wat kleiner is.
