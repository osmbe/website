---
title: "Mapper van de maand: Eebie (België)"
featured: 20210306T170422.JPG
layout: post
category: motm
author: Pierre Parmentier
lang: nl
---

Zijn [homepage](https://www.openstreetmap.org/user/Eebie) en zijn [bijdragerpagina](https://hdyc.neis-one.org/?Eebie).

## Hallo Erik. Wil je jezelf even voorstellen aan onze lezers?
Ik ben Erik en woon in Hasselt in Belgisch Limburg. Ik map onder mijn initialen Eebie. Ik ben 65 jaar en pas met pensioen.

![Image](20210306T170422.JPG "icon")

## Hoe en wanneer heb je OpenStreetMap ontdekt?
Ik ben OpenStreetMap beginnen gebruiken in 2012 na de aanschaf van een Garmin GPS voor het fietsen. Ik was altijd al geboeid door kaarten en enkele jaren voordien was ik OpenStreetmap al tegengekomen op het internet bij het zoeken naar online kaarten. Toen was OpenStreetMap helemaal niet interessant. België was nog bijna volledig blanco. In 2012 was OpenStreetMap wel al bruikbaar. Er stonden voldoende grotere wegen op om niet verloren te rijden. De ruilverkavelingswegen in Zuid-Limburg, die nu populaire fietsroutes zijn, stonden er nog niet op. Door uit te zoeken hoe ik die ontbrekende wegen ook op de kaart kon krijgen ben ik *contributor* geworden.  

## Hoe gebruik je OpenStreetMap?
Ik ben nog steeds een gebruiker van de Garmin eTrex 20. Fietstochten en wandelingen plan ik tegenwoordig met *bikerouter.de*. Voor de auto vind ik *Magic Earth* beter dan *OsmAnd*. *OsmAnd* gebruik ik als ik onvoorbereid ergens onderweg ben. Bij het vogelkijken is OpenStreetMap de achtergrondkaart in de inventarisatie-apps. Als ik ergens iets lees of hoor over een bepaalde plaats kijk ik dat na op internet. En als het nog niet op OpenStreetMap staat voeg ik het toe.

## Wat voor soort bijdrager ben je en in welk kaartgebied map je?
Als ik met de fiets of te voet onderweg ben registreert de Garmin de route en met mijn kleine camera fotografeer ik alles wat toegevoegd of gewijzigd moet worden Met die camera kan ik zonder te kijken met één hand al rijdend of lopend foto’s maken. Van een fietstocht kom ik dan thuis met 300 tot 500 foto’s om op te verwerken. Ik ben vooral in mijn regio Limburg actief geweest. De laatste jaren maak ik meestal fietstochten over de taalgrens in Luik en Waals-Brabant tot in Namen. 

## Wat ben je in kaart aan het brengen? Heb je een specialisatie?
Fietspaden, wandelpaden en kleine paadjes hebben mijn bijzondere interesse. Dat is ook de sterkte van OpenStreetMap. Ik ben een sportieve fietstoerist en wandelaar met interesse in historisch patrimonium. Monumenten en bijzondere gebouwen geef ik in met de gegevens van de Vlaamse en Waalse Erfgoeddiensten. Door het toevoegen van gegevens van Wikipedia ben ik ook bijdragen gaan maken voor Wikipedia en foto’s voor Wikimedia. Die komen ook in OpenStreetMap terecht. Met het oog op Wikipedia ga ik vaak thematisch tewerk. Ik maakte fietstochten om middeleeuwse kluiten, alle kastelen in \[provincie\] Luik en overblijfselen van kool- en ijzermijnen in Wallonië in kaart te brengen en te fotograferen. Als per fiets moeilijker bereikbaar is dan wordt er een wandeltocht gepland. Daarbij wordt dan alles wat ik onderweg tegenkom meegenomen om in kaart te brengen.

## Waar ben je het meest trots op als mapper?
Als ik de kaart nu bekijk dan ben ik trots op wat we samen al hebben klaar gekregen. Ik heb vroeger vaak gedacht dat het onmogelijk zou zijn om op een redelijke termijn alle straten in kaart te brengen. Vroeger hadden wij enkel de luchtbeelden van Bing en onze eigen tracks en notities van op het terrein. Ondertussen zijn zoveel organisaties het nut van OpenStreetMap en OpenData gaan inzien dat er er veel data beschikbaar werden voor gebruik en overname. 
Ik ben in het begin enkele jaren bezig geweest met de gemarkeerde wandelroutes in vooral Midden en Zuid-Limburg. Die deed ik toen al lopend samen met mijn hond. Door die wandelingen allemaal af te gaan kwam ik op plaatsen waar ik zonder OpenStreetMap nooit zou gekomen zijn. 
Ik vond het ook een opsteker toen ik op een dag een OpenStreetMap-kaart van Hasselt in de bus kreeg. Het stadsbestuur van Hasselt had die laten drukken en verdelen in alle brievenbussen in Hasselt. Een tijdje voordien was ik nog enkele weken bezig geweest om met de nieuwe GRB (1) Import Tool de ontbrekende gebouwen in Hasselt toe te voegen. Had men gewacht tot alle gebouwen er op stonden voor men die kaart liet drukken?

## Waarom breng je het in kaart? Wat motiveert je?
Ik wil aan de kaart toevoegen wat nuttig is voor iemand zoals ikzelf, die de kaart gebruikt. En ik voeg toe wat ikzelf interessant vind. Van iets dat ikzelf nooit zou opzoeken op een kaart of iets dat ik overbodig vind om mij een beeld te vormen van een bepaald plaats zal ik minder werk maken. 
Ik vind het Open Source en Crowd Sourcing idee zeer waardevol. Iets onbezoldigd doen waar iedereen nut van heeft, geeft het zin.
Ik doe het ook graag. Achter de computer daarmee bezig zijn laat toe om het hoofd leeg te maken. Dat is meermaals nuttig geweest. En door achteraf de gegevens van een tocht te verwerken beleef je die nog eens extra. En je leert de omgeving beter en intenser kennen. 

## Heb je ideeën over hoe we de OpenStreetMap-gemeenschap kunnen uitbreiden of meer mappers kunnen motiveren?
Het is nog steeds verbazend dat er mensen gemotiveerd geraken om zelf uit te zoeken hoe ze moeten beginnen meewerken aan OpenStreetMap. Ik vond het moeilijk en tijdintensief om dat op mezelf uit te vinden. Dat je zelf veel moet uitzoeken is een zwakte. Dat je er veel plezier kan uithalen is een pluspunt dat mij en anderen toch deed doorzetten. 
Ik ben JOSM-gebruiker en ik kan de nieuwere startertools als iD en StreetComplete niet inschatten. Ik hoop dat het vlotter gaat om er zonder hulp te starten dan met JOSM. Gelukkig zijn er op sommige plaatsen samenkomsten om iets van elkaar op te steken. Mapathons waar je uitleg krijgt en meteen kan starten bieden een mooie instapmogelijkheid. Ik ben Jo Polyglot enkele keren gaan bijstaan bij een Mapathon in Leuven waar een kleine aula na een kwartiertje uitleg aan de slag was met JOSM. Ik vind het zelf spijtig dat er van JOSM-gebruikers wordt verondersteld dat je een IT-nerd bent waardoor ik nog regelmatig in moeilijkheden kom. 

## Heb je contact met andere mappers?
Sporadisch is er contact per email. De enige keer dat ik met andere mappers een dag samen heb gezeten om informatie uit te wisselen is al een aantal jaren geleden maar wat ik er opstak is nog elke dag nuttig. Voor Meetups is de afstand meestal een bezwaar, anders graag. De enkele keren dat er in Limburg een samenkomst werd georganiseerd kon ik er helaas niet bij zijn. De videoconferences die ik gevolgd heb vond ik erg waardevol, maar de laatste is al een tijdje geleden. 

## Naar uw mening wat is de grootste kracht van OpenStreetMap?
Ondertussen is de kwaliteit van de data een grote kracht. Die hoeveelheid gedetailleerde gegevens is elders moeilijk tot niet te vinden en spreekt voor zich. En die kracht komt door het grote aantal vrijwillige medewerkers die de gegevens verzorgen en dat wereldwijd. 

## Wat is de grootste uitdaging voor OpenStreetMap?
De gegevens up to date houden wordt een uitdaging. Nieuwe wegens toevoegen geeft meer voldoening dan gedetailleerde gegevens en foutjes bijwerken. Ik vrees dat actualiseren minder nieuwe mensen zal kunnen te motiveren. Vandaar dat ik geen voorstander ben van te veel gedetailleerde data waar niemand om geeft en die veel energie zullen vergen om actueel te houden. 
Ik maak me ook zorgen om waar het met OpenStreetMap als geheel naar toe gaat. Ik lees dat commerciële bedrijven die met OpenStreetMap-data geld maken er op uit zijn om het voor het zeggen te krijgen en medewerkers aanzetten om stemgerechtigd te worden in de OpenStreetMap Foundation. Ik heb mezelf ook al maar lid gemaakt van de OpenStreetMap Foundation voor als het nodig is om ergens tegengewicht te bieden zodat OpenStreetMap ook nog beschikbaar blijft buiten betaalde apps. 

## Hoe blijf je op de hoogte van het OpenStreetMap-nieuws?
Ik volg de Belgische Talk-be emails en het forum maar er is daar minder beweging dan vroeger. Chat ligt me minder. Ik krijg nu ook de OSMF-Talk. Af en toe lees ik de *weeklyOSM* die vermeld wordt op het JOSM-opstartscherm en daar klik ik door naar interessante onderwerpen. 

## Om af te sluiten, is er nog iets dat je zou willen vertellen aan de lezer?
Laten we verder doen, we zijn goed bezig.

**Hartelijk dank, Eebie, voor dit interview.**

(1) Grootschalig Referentie Bestand of Basiskaart Vlaanderen
