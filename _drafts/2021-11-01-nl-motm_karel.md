---
title: "Mapper van de maand: Dasrakel (België)"
featured:
layout: post
category: motm
author: Pierre Parmentier
lang: nl
---

Zijn [homepage](https://www.openstreetmap.org/user/Dasrakel) en  [bijdragerpagina](https://hdyc.neis-one.org/?Dasrakel).

## Hallo. Wil je jezelf even voorstellen aan onze lezers?

Mijn naam is Karel, online is het Dasrakel. Ik woon en map in Roeselare, België. Mijn eerste ervaring met cartografie was GIS en de Google Maps API gebruiken op de stage van mijn opleiding MCT. Ik werk als programmeur / IT’er.  OpenStreetMap staat daar voor mij wel volledig los van, het is een van mijn hobbies.

## Hoe en wanneer heb je OpenStreetMap ontdekt?

Ik ben vrij goed thuis in vrije software, ik gebruik het en heb er geholpen met vertalingen. Ik kwam OpenStreetMap daardoor tegen, hoe of waar weet ik niet meer juist. Ik herinner me wel nog dat het vrij populair was bij mensen die Google proberen te mijden. Ik kweekte er ook een appreciatie voor toegankelijke licenties en mensen anoniem laten meewerken.

In het begin mapte ik gebouwen op basis van de satellietfoto's van Bing. Dat werkt ook, maar met JOSM en de GRB is het nu wel veel gemakkelijker om goede bijdragen te leveren. Ik ben ook al teruggekeerd naar die eerste plaatsen om mijn eigen bijdragen te verbeteren. Ze waren niet fout, maar ik kan het nu beter.

## Hoe gebruik je OpenStreetMap?

Ik gebruik OsmAnd, zowel te voet als met de wagen. 

## Wat voor soort bijdrager ben je en in welk kaartgebied map je?

Algemeen zowat alles en micromappen in Roeselare.

Wanneer ik er zin in heb en het regent niet ga ik op stap, en doe mijn survey van een straat die nog niet gedaan is. Dat komt neer op wandelen en met veel afkortingen alles wat ik tegenkom noteren in tekst op mijn telefoon. Daar zijn de meeste van mijn bijdragen op gebaseerd.

## Wat ben je in kaart aan het brengen? Heb je een specialisatie?

De straten zelf waren al grotendeels compleet en worden ook snel geüpdatet. Ik werk vooral aan gebouwen, paadjes, winkels, en de kleine details zoals een parkeermeter of zitbank. Begonnen met een straat en steeds een blok verder erbij nemen. Ik kan zo oneindig verder doen, maar het is ook letterlijk steeds verder van mijn deur natuurlijk.

Ik werk niet thematisch maar per blok of straat en dan doe ik er alles wat me opvalt. Ik zie tijdens een survey een erfgoed blauwe schild op een gevel hangen, dan tag ik ook erfgoed zoals het hoort. Mooie grote boom op een plein?  Als ik de soort herken, taggen we die in het Latijn.

Met de wiki bij de hand zijn de meeste dingen vrij eenvoudig. Er zijn veel mappers die enkel bijdragen in een specifiek thema. Ik vertrouw er op dat zij er voor zorgen dat deze tags goed en logisch gedefinieerd zijn. Voor mappers die wel alles doen is het gewoon toepassen, en wij zorgen voor een betere dekking.  Er blijven ook wel zaken die ik niet kan. De hoogte van een gebouw ingeven is eenvoudig maar met een rolmeter kom ik niet toe.

## Waar ben je het meest trots op als mapper?

Ik heb in een jaar tijd veel gebouwen en details van Roeselare toegevoegd. Straat per straat survey doen en dan mappen. De kaart was niet leeg voor ik er was, ze is toch duidelijk veel completer, en de renders zijn er ook mooier door geworden.

## Wat motiveert je? Waarom breng je het in kaart?

Ik map omdat ik weet dat iemand er wel iets aan heeft. Je vind niet altijd alles op alle kaarten, bij OpenStreetMap kan ik het tenminste zelf toevoegen. Door het te mappen ken ik de straten bij naam en weet ik kleine hoekjes zijn waar ik anders nooit zou komen.

Het is ook leuk om onverwacht, en nog liefst op papier, een kaart te zien waarvan ik een deel heb getekend.

## Heb je ideeën over hoe we de OpenStreetMap-gemeenschap kunnen uitbreiden of meer mappers kunnen motiveren?

Onrechtstreeks door het gebruik van de kaart en data promoten. Verder denk ik erover praten of workshops organiseren op events die minder over OpenStreetMap gaan. Ik ben ook maar op mezelf begonnen. 

## Heb je contact met andere mappers?

Niet erg veel, zo nu en eens commentaren of berichten in OpenStreetMap zelf. Toen ik wat sneller bezig was met het centrum te mappen, contacteerde Tim mij om te helpen, en af te spreken wie wat mapt. Maar da's dan ook de enige keer dat ik echt heb samengewerkt.

Ik kom soms eens op de Matrix. Naar meetings ben ik nog niet geweest.

## Naar uw mening wat is de grootste kracht van OpenStreetMap?

Het is zeer flexibel, en niet alleen die open licentie. We vinden nieuwe tags of waardes uit als ze nodig zijn. Daardoor zijn er ook veel toepassingen mogelijk. Je maakt er even goed een kaart met bewakingscameras, een voor blinde mensen, als een voor Minecraft.

## Wat is de grootste uitdaging voor OpenStreetMap?

Een kaart is het logischerwijs zeer locatie-gebonden. We hebben dus in ieder dorp een geïnteresseerde mens nodig die wil helpen.

## Hoe blijf je op de hoogte van het OpenStreetMap-nieuws?

Eerder wat ik toevallig tegenkom. Zo lees ik soms eens een blog, de subreddit of Matrix. Voor het mappen zelf is het niet echt nodig om goed op de hoogte te blijven, zolang je de wiki maar gebruikt.

## Om af te sluiten, is er nog iets dat je zou willen vertellen aan de lezer?

Merci aan iedereen die helpt. De kleine beetjes helpen ook. Zelfs als je niet tekent maak je met een kaartopmerking of MapComplete de kaart ook beter.

**Hartelijk dank, Karel, voor dit interview.**
