---
title: "Een fietsreis door elke straat van Brussel om ze in 360° in beeld te krijgen"
featured: stephane-interview-2023.jpg
layout: post
lang: nl
---
Een tijd terug, toen OpenStreetMap Belgium nog maar aan het overwegen was hoe een programma voor het uitlenen van camera's er uit zou kunnen gaan zien, was Stéphane De Greef al bezig met de aankoop van zijn 360° GoPro Max. Uiteindelijk kozen wij voor dezelfde camera. Met zijn toestel ging hij aan de slag in het Zoniënwoud. Voor de eerste keer zou er een "streetview" zijn in het bos.

Het project om het hele bos in kaart te brengen, is een beetje uit de hand gelopen. Stéphane besloot om élke straat en elk pad in heel Brussel in kaart te brengen. In totaal vereiste het 4500 kilometer fietsen, 600.000 foto's en 2 jaar. Maar nu is hij rond met het hele gewest. In heel Brussel is er nu dus een open data alternatief voor Google Streetview. Deze keer inclusief alle plaatsen waar je niet geraakt met een auto.
Gedurende het proces hebben we Stéphane ondersteund, maar het is wel echt zíjn project.

Alle foto's werden opgeladen naar [Mapillary](https://www.mapillary.com/app/user/Stefdegreef?lat=50.8&lng=4.5&z=10) en dus beschikbaar onder de open CC-BY-SA licentie. Ze kunnen dus door iedereen voor om het even wat gebruikt worden. Gemeentebesturen in het bijzonder zijn hier vaak heel tevreden mee. Wij als OpenStreetMap bijdragers natuurlijk ook. Opvallend is dat gemeentebesturen en intercommunales ook hun weg vinden naar bijdragen op Mapillary.

Mapillary integreert mooit in de OpenStreetMap editeer omgeving, maar we zijn niet gebonden aan het platform. We onderzoeken het opzet van een eigen server met het open source platform [Panoramax](https://panoramax.fr/), om dezelfde data nog opener aan te bieden.

Toen we [tweetten](https://twitter.com/osm_be/status/1680584420648968192) en [tooten](https://en.osm.town/@osm_be/110724230718520196) (op Mastodon) over Stéphane's succesverhaal, werd dit goed opgepikt, uiteindelijk zelfs door enkele journalisten. We zijn blij deze artikels met jullie te kunnen delen:
* [Bruzz (Nederlandstalig, met een video met ondertitels in NL, FR, EN)](https://www.bruzz.be/videoreeks/woensdag-19-juli-2023/video-stephane-de-greef-brengt-al-fietsend-alle-straten-van)
* [BX1 (Franstalig)](https://bx1.be/categories/culture/un-google-street-view-pour-les-cyclistes/)
* [L'Avenir (Franstalig)](https://www.lavenir.net/regions/bruxelles/2023/07/27/le-projet-dingue-de-stephane-de-greef-il-pedale-dans-toutes-les-rues-de-bruxelles-pour-creer-lalternative-cycliste-a-google-street-view-QHSBZDBPVRB23FDB5C4NINYPPU/)
* [Mapillary Blog](https://blog.mapillary.com/update/2023/07/28/Mapping-Brussels-By-Bike.html) en [Mapillary webinar](https://www.youtube.com/watch?v=fLD0Y5G-R3M&t=685s)

Geïnspireerd? Lees hier meer over ons [project om camera's te delen](https://openstreetmap.be/nl/projects/streetlevelimagery.html) en vraag er eentje aan.