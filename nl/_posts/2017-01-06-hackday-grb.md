---
title: "Hackday GRB"
featured: hackday.jpg
layout: post
author: joost schouppe
lang: nl
---


Zondag 12 december hadden we onze eerste echte OSM België Hackday! 
Het idee was om te focussen op de import van het GRB. Ongeveer een dozijn mensen kwam opdagen in Brussel, 
om te helpen met dat project – en enkele andere projecten.
 
In Vlaanderen hebben we met 1944 bijdragers al 1.4 miljoen gebouwen ingetekend in OSM. 
Meestal handmatig, op basis van luchtfoto’s. Maar sinds dit jaar is het 
[GRB](https://overheid.vlaanderen.be/producten-diensten/grootschalig-referentiebestand-grb) open data. 
Daar zitten onder andere 4 miljoen gebouwen in, getekend tot op de centimeter nauwkeurig. 
Dus ons plan is om onze eigen gebouwen te verbeteren met die data, en de rest over te nemen. 
 
We zijn allemaal akkoord dat het niet gewoon een kwestie van kopiëren is. 
Eerst moeten we de gebouw-concepten van het GRB vertalen naar de wereldwijd gebruikte [OSM tags](https://wiki.openstreetmap.org/wiki/Tags). 
Dan controleren we of er al een OSM gebouw is. Die gebouwen hebben een hele geschiedenis achter zich: 
iemand heeft ze ingetekend, dan werd misschien een adres toegevoegd, of hun beschermingsstatus, 
het aantal verdiepingen of een winkel. We willen dat object met al zijn geschiedenis behouden en enkel de geometrie aanpassen. 
Dus gaan we veel kwaliteitscontroles moeten doen. Bijvoorbeeld kunnen we vermijden dat een industrieel gebouw er
als een woonhuis uitkomt, of dat gebouwen bovenop huizen ligt.
 
Tijdens de hackday overliepen we de maandenlange voorbereiding van Glenn, die zelf voortbouwde op de ervaring van Sander
met het CRAB [link?]. We konden nog enkele verbeteringen aanbrengen, en hebben nu een duidelijk plan van wat er moet gebeuren 
om te kunnen beginnen. Hou de wiki pagina’s in de gaten die 
[het GRB toelichten](https://wiki.openstreetmap.org/wiki/WikiProject_Belgium/GRB) of specifiek 
[over de import gaan](https://wiki.openstreetmap.org/wiki/GRBimport). 
Om op de hoogte te blijven, stuur ons een [maitje](mailto:community@osm.be), schrijf je in op 
de [mailing lijst](https://lists.openstreetmap.org/listinfo/talk-be) of op de [nieuwsbrief](http://eepurl.com/bZoZlj).
 
Hoewel we vooral wilden werken aan het GRB, hebben we ook aan allerlei andere projecten gewerkt. 
Zoals dat gaat bij OpenStreetMap, waren er zowel Nederlands- als Franstaligen, en werd er vooral in het 
Engels gepraat. De website waarop u dit leest, zou er nog niet geweest zijn zonder de hackday. 
Niet gewoon een nieuwe website trouwens, maar een waar iedereen aan kan bijdragen. 
Nu we gemigreerd zijn naar GitHub, kan iedereen de broncode zien, verbetering voorstellen of nieuwe content schrijven. Hoe je dat doet [lees je hier](https://github.com/osmbe/website).
 
Op deze dag konden we gebruik maken van de co-working ruimte van [Transforma BXL](https://www.transformabxl.be), die we van hen mochten gebruiken. Ideaal voor een event als dit: brainstorming in de Innovation Garden en dan naar de kantoorruimte voor het harde werk. In deze co-creatieve atmosfeer werkten we ook aan onze eigen projecten en hebben we bijvoorbeeld de POSM setup getest met Colin Broderick. Nogmaals dank aan Transforma BXL!
 
Als je de richting waarin onze community gaat wilt ondersteunen, dan kan je ons helpen door [lid te worden](http://www.osm.be/nl/signup.html) of ons [een financieel duwtje in de rug te geven](mailto:community@osm.be). Hackers en mappers zijn nog eens zo productief als iemand hen op pizza trakteert!
