---
title: 'Mapper van de maand: Vincent Van Eyken'
featured: VicentVanEyken.jpg
layout: post
category: motm
author: Marc Gemis
lang: nl
---


_[Vincent Van Eyken](http://www.openstreetmap.org/user/QuercE) is recentelijk afgestudeerd als burgerlijk ingenieur - architect. Vanuit die achtergrond heeft hij een gezonde interesse voor alles wat te maken heeft met stedenbouw, openbare ruimte en landschapsarchitectuur, maar is hij ook al lang en zeker even sterk gepassioneerd door geografie en cartografie. Het is dus niet heel erg verwonderlijk dat hij uiteindelijk bij OpenStreetMap verzeild zou geraken.
Vincent mapt onder het pseudoniem [QuercE](http://www.hdyc.neis-one.org/?QuercE),  wat een variatie is op de latinisering van zijn achternaam; ‘quercus’ (adj. ‘querceus’) is namelijk Latijn voor ‘eik(en)’._

**Waarom map je?**

Het is in de eerste plaats een fantastische manier om van een fascinatie voor geografie een hobby te kunnen maken. Het besef dat de dingen die je mapt, - hoe klein en onbenullig ze ook lijken – door anderen (fietsers, skiërs, hikers, studenten, onderzoekers…) gebruikt kunnen worden in een oneindig aantal mogelijke projecten, geeft best wel een vorm van voldoening en stimuleert om te blijven mappen. In een wereld waar informatie een steeds belangrijker goed is, is het hoopvol om te zien dat ook open source projecten zoals OpenStreetMap in volle ontwikkeling zijn om vaak cruciale gegevens voor iedereen toegankelijk te maken en te houden.

**Wanneer ben je beginnen mappen?**

Enkele jaren geleden was ik al aangesloten bij een ander collaboratief mappingproject, namelijk [Wikimapia](http://wikimapia.org/). Maar uiteindelijk ben ik daar afgehaakt, onder meer vanwege de beperkte ondersteuning en toepasbaarheid van het project, stroefheid van het online mappen en cartografisch vandalisme. Bij het grasduinen op internet ben ik dan eigenlijk toevallig uitgekomen bij OpenStreetMap.org. Dat zag er op het eerste gezicht wel een veelbelovend project uit; toegankelijk, goed gedocumenteerd en met een al degelijke, maar ook snel evoluerende kaart dankzij de groeiende groep gebruikers. Na mijn aanmelding uit nieuwsgierigheid heeft het nog even geduurd voor ikzelf echt ben beginnen mappen, maar na enkele schuchtere pogingen, had ik de smaak al snel te pakken om regelmatig eens iets aan de kaart toe te voegen. Ook al omdat mij geleidelijk aan duidelijk begon te worden wat het echte potentieel is van zo’n open dataproject als basis voor oneindig veel toepassingen.

**Hoe en wat map je?**

Aanvankelijk ben ik begonnen in de online-editor [Potlatch 2](http://wiki.openstreetmap.org/wiki/Potlatch_2). Maar na een tijdje stootte ik op de beperkingen om snel meer complexe zaken te kunnen mappen en heb ik de sprong gewaagd naar [JOSM](http://wiki.openstreetmap.org/wiki/JOSM). Dat mag dan best een serieuze leercurve zijn, maar eens je je er wat in hebt verdiept, zijn de mogelijkheden wel enorm uitgebreid: wijzigingensets voorbereiden en opslaan, [plug-ins](https://josm.openstreetmap.de/wiki/Plugins),[voorinstellingen](https://josm.openstreetmap.de/wiki/Presets), lagen en filters gebruiken, afbeeldingen uitlijnen… En die mogelijkheden maken het mappen natuurlijk nog veelzijdiger en uitdagender.
Mijn eerste bijdragen waren vooral interessepunten en aanvullingen aan wegen in mijn eigen dorp en streek. Nog steeds zijn een groot deel van mijn bijdragen telkens diverse kleine aanvullingen en wijzigingen uit mijn eigen ruimere omgeving, en sporadisch iets van wat verder weg, zoals een vakantiebestemming. Meestal is het iets kleins, dat ik toevallig ergens opmerk, bijvoorbeeld ook in nieuwsartikels die bij mij de reflex oproepen om te kijken of het al op OpenStreetMap staat of ik het zelf nog kan invoeren of kan aanpassen. Het gaat dan om het corrigeren en benoemen van straten, het toevoegen van lokale handelszaken met openingstijden, rij- en parkeerstroken, fietspaden en –routes, trage wegen, … Kortom, een beetje van alles dus.
k probeer dan ook zo veel mogelijk af te wisselen in wat ik map, om het voor mezelf boeiend te houden en om mezelf steeds verder bij te schaven in het mappen. Ik ben dus zeker geen specialist in een bepaald onderdeel of een bepaalde techniek, maar probeer wel van alles wat op de hoogte te blijven. Jammer genoeg ontbreekt het mij vooralsnog aan een goede discipline om een doelgerichte survey voor te bereiden, nauwgezet uit te voeren en achteraf te verwerken. Al vrij snel ben ik dan ook meer een '[armchair mapper](http//wiki.openstreetmap.org%20/wiki/Armchair_mapping)' geworden. Zeker omdat ik meestal in een opwelling begin te mappen, als ik even tijd en goesting heb. Tijdens het studeren diende OpenStreetMap bijvoorbeeld vaak als afleiding en een toch min of meer nuttige vorm van procrastinatie om andere dingen even uit te stellen.
Wat het ‘armchairmappen’ betreft, ben ik bijvoorbeeld ook al een hele tijd bezig met het verder in kaart brengen van de deelgemeentegrenzen. Dat gebeurt onder meer aan de hand van de gedigitaliseerde oude kaarten, zoals de [Atlas der Buurtwegen](https://nl.wikipedia.org/wiki/Atlas_der_Buurtwegen), of de [gemeenteplannen van Popp](https://nl.wikipedia.org/wiki/Popp-kaarten), en is dus per definitie een werkje om achter de pc uit te voeren.

**Gebruik je OpenStreetMap ook zelf?**

Vroeger heb ik al enkele keren [MapOSMatic](http://wiki.openstreetmap.org/wiki/MapOSMatic) gebruikt om snel een gedetailleerde plattegrond van een stad af te drukken voor op reis. En tegenwoordig probeer ik zoveel mogelijk gebruik te maken van de [OsmAnd-navigatieapp](http://wiki.openstreetmap.org/wiki/OsmAnd) op mijn smartphone. Bovendien heb ik nu ook enkele mensen uit mijn omgeving kunnen overtuigen van die app (en dus indirect van OpenStreetMap), vooral voor fiets- en wandeltochten. En op wintersport heb ik zelf bijvoorbeeld al een [Teasi One² gps-toestel](http://www.teasi.eu/en/teasi-one/) (met OSM-kaarten) gebruikt om skitracks te plannen en te registreren.

**Hoe blijf je op de hoogte van het OSM-gebeuren?**

Vooral via de [talk-be-mailinglijst](https://lists.openstreetmap.org/listinfo/talk-be) probeer ik wat bij te blijven met wat er gebeurt in de community, maar ik moet toegeven dat ik daar toch vooral een passieve volger ben. Overigens heb ik wel al veel opgestoken door dingen op te zoeken in het [archief van de mailinglijst](https://lists.openstreetmap.org/pipermail/talk-be/). Daar zit ondertussen echt een schat aan relevante en heel specifieke info voor wie wat dan ook wil mappen in België.

**Heb je contact met andere mappers?**

In het begin heb ik van verschillende mensen wel enkele nuttige tips gekregen van hoe en wat best te mappen. Later is dat geminderd en nu ben ik het soms zelf die sporadisch eens een tip kan geven aan een andere mapper. Maar het blijft in ieder geval een hele geruststelling dat je kan voortbouwen op een sterke community van enthousiastelingen. Totnogtoe is het er voor mij nog niet van gekomen deel te nemen aan een meet-up of een mapping party, maar in de toekomst lijkt me dat zeker de moeite om vaardigheden op te doen en uiteraard ook om ook andere mappers beter te leren kennen.

**Heb je ideeën over hoe we de OpenStreetMap gemeenschap kunnen uitbreiden?**

Het ontbreekt OpenStreetMap volgens mij nog een beetje aan naamsbekendheid bij het “grote publiek”. Niet dat er per se grote promocampagnes opgezet moeten worden, maar het zou toch geweldig zijn mochten de data van OpenStreetMap ooit even bekend zijn en even veelvuldig geraadpleegd worden (in welke vorm dan ook) als pakweg [Wikipedia](https://www.wikipedia.org/)?
De gegevens van OpenStreetMap vinden nu al wel vele toepassingen op verschillende websites, in apps etc., op de ene plek al wat zichtbaarder dan de andere. Maar voor de gemiddelde eindgebruiker of leek geeft dat nu vooral een versnipperd beeld van wat [www.openstreetmap.org](http://www.openstreetmap.org is) is en wat ermee kan gedaan worden. Er zijn uiteraard al vele voorbeelden van meer intuïtieve en interactieve toepassingen zoals [openlinkmap.org](http://wiki.openstreetmap.org/wiki/OpenLinkMap), [flosm.de](http://wiki.openstreetmap.org/wiki/Flosm), de OsmAnd-app…, die op een heldere manier toegang geven tot bepaalde gegevens, maar die zijn vaak pas te ontdekken na wat zoekwerk, wat niet iedereen ervoor zal overhebben.
Daarom denk ik dat er blijvend moet ingezet worden op het nog toegankelijker maken van de gegevens, niet in het minst via de (kaart op de) hoofdpagina van [www.openstreetmap.org](http://www.openstreetmap.org/). Zo is het al een goede zaak dat de hoofdpagina nu routebeschrijvingen mogelijk maakt. Maar bijvoorbeeld het rechtstreeks aanklikken van POI’s voor pop-ups met meer details (en meteen een vraag om gegevens aan te vullen) zou zeker een nuttige aanvulling kunnen zijn om meer gebruikers en mappers aan te trekken.
Wat de regionale werking van OpenStreetMap betreft, is het misschien ook een optie om wat meer contact te zoeken met het plaatselijke verenigingsleven (chiro, scouts, Davidsfonds, Okra…?) Wie weet zitten daar nog wel enkele potentiële mappers bij, die hun uitstappen, fiets- en wandeltochten, of gewoon de omgeving van het clublokaal wel gedetailleerd in kaart willen brengen?

**Om af te sluiten, is er iets dat je de lezer nog zou willen meedelen?**

Ik zou enkel de raad willen geven om enthousiast te blijven mappen (of er anders toch zeker mee te beginnen). Het gaat niet altijd van een leien dakje en het vereist soms een beetje studiewerk voor je ermee weg bent, maar eens je de microbe te pakken hebt, is het absoluut de moeite waard!
