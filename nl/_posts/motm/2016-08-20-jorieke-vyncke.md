---
title: "Mapper van de maand: Jorieke Vyncke"
featured: JoriekeVyncke.jpg
layout: post
category: motm
author: Marc Gemis
lang: nl
---

[Jorieke](http://www.openstreetmap.org/user/Jorieke%20V), 28 jaar en Belgische, spendeerde de afgelopen jaren veel van haar tijd aan het ondersteunen van lokale OpenStreetMap-gemeenschappen overal ter wereld. Ze werkte voor verschillende projecten in Afrika, Europa en Azië om mensen te trainen en OpenStreetMap te promoten bij lokale en internationale actoren.

## Waar en wanneer ontdekte je OpenStreetMap?

Ik ontdekte OpenStreetMap eind 2010, "je gaat dat wel leuk vinden", en ja hoor! Ik toonde OpenStreetMap vervolgens aan mijn twee broers en mapte samen met hun ons dorp Wechelderzande. Dankzij mijn studentenjob als postbode, was dit enorm gemakkelijk, ik kende de huisnummers van half het dorp gewoon uit m'n hoofd! Een tijdje later ontdekte ik HOT, het Humanitarian OpenStreetmap Team, en Map Kibera. Als sociaal agoog die ambitie had om internationaal te werken en enorm geïnteresseerd was in participatie en ruimte kon dat niet anders dan mijn interesse opwekken. Mijn studies Conflict en Development gaven me vervolgens de mogelijkheid om dieper te graven in dit soort mappen. Ik kreeg immers de kans om 6 weken veldwerk te doen in Bangladesh voor mijn masterproef. Het gaf me de mogelijkheid om te spreken met studenten en proffen architectuur/ruimtelijke planning, lokale OpenStreetMappers en vele sloppenwijkbewoners. En ja, het zijn zij die mij echt overtuigden van OpenStreetMap als tool voor het mappen in humanitaire en ontwikkelingscontexten. Net omdat je met OpenStreetMap je buurt zelf op de kaart kan zetten. Nadien ging het snel, enkele maanden later vloog ik voor de eerste keer naar Afrika voor het Eurosha project waar HOT één van de partners was. En eigenlijk is het sindsdien niet meer gestopt...

## Gebruik je zelf OpenStreetMap in je dagdagelijkse leven?

Jazeker. De apps OsmAnd en Maps.ME hebben me al meermaals 'gered' in het buitenland. Je zou de gezichten van de taxichauffeurs in Bamako of Abidjan eens moeten zien als ik ze zonder probleem kan navigeren naar de plek waar ik moet zijn. En als je dan de apps toont, zijn ze vaak helemaal verrast. "OpenStreetMap voor taxichauffeurs" het zou nog een mooi projectje zijn :-) Ook maken de mapping apps me zelfzekerder als ik weer eens ergens (doelloos) rondloop op een plek die ik niet ken. Je weet waar je bent en waar je naartoe gaat. Daarnaast gebruikte ik OpenStreetMap ook al heel vaak in mijn werk. Zo hing voor mijn laatste project in Ivoorkust de hele logistieke planning af van OpenStreetMap. Check [één van de Umap kaartjes](http://umap.openstreetmap.fr/nl/map/villages-a-enqueter-region-tonkpi-bleu-village-pmh_88667#9/7.3093/-7.8333) die ik maakte maar eens. Ik was héél dankbaar voor HOT's Ebola activatie! In het westen van Ivoorkust is OpenStreetMap gewoon top. Met enkele correcties door mensen die de regio goed kenden, kregen we de logistiek vrij gemakkelijk geregeld. Andere regio's in het land waren beduidend moeilijker: 40 kilometer rond rijden om toch maar in dat ene dorp te geraken, het gebeurde verschillende keren.

## Wat voor soort mapper ben je en in welke zone map je?

Meestal map ik waar ik ben en geweest ben. Dat wil zeggen in België, maar ook de plekken waar ik werkte of op vakantie ging. Meestal zijn het basisdingen die ik map: wegen, gebouwen, woongebieden of points of interest. Ingewikkeldere dingen zoals relaties of grenzen laat ik liever aan anderen over. Onmisbaar voor mij is [JOSM](josm.openstreetmap.de). Dit voornamelijk omdat deze editor geen constante internet verbinding nodig heeft. Je kan je data en luchtfoto's downloaden, voor een paar uur werken zonder internet en elektriciteit, en nadien de data uploaden. In Afrika kan dat al wel eens handig zijn! Ook ben ik fan van de 'minder populaire' projecten op de Tasking Manager. Tijdens een plotse natuurramp gaat veel aandacht vaak naar dat ene gebied op dat ene moment, terwijl er in landen met vergeten crisissen zoals Tjaad, Mali of Zuid-Soedan ook een gigantische nood is.

## Wat is je grootste verwezenlijking als mapper?

Bangui! Ik woonde en werkte in het kader van het Eurosha project eind 2012 drie maanden in Bangui, de hoofdstad van de Centraal Afrikaanse Republiek (CAR). Bangui stond voordien amper op de kaart. Maar toen ik het land moest verlaten stond het er wel, en kon de data ook gebruikt worden in de crisis door de humanitaire organisaties. Adrenaline ging door m'n lijf toen we in Kameroen telefoon kregen van UN OCHA op de dag van de staatsgreep toen de hele stad geplunderd werd, kunnen jullie ons helpen? Ja, dat kunnen we!!! Er is nu een kaart van Bangui, mét alle gezondheidsinfrastructuren en ook de rest van het land zijn we met HOT (remote) aan het mappen! 

Ook ben ik supertrots op [mijn week in Lubumbashi](https://hotosm.org/updates/2014-04-01_a_week_in_lubumbashi_drc) met Artsen Zonder Grenzen (AZG). Al heb ik zelf zo heel veel toen niet gemapt, ik heb de mensen eerder voor me laten mappen. ;-) In Lubumbashi liepen er aan het einde van de week een 15-tal studenten rond om data te verzamelen, en ook werden we enorm geholpen door remote mappers. Na vier dagen hadden al meer dan 60 mensen wereldwijd ons geholpen. Uit deze synergie; van Ivan Gayton (AZG) en mezelf met de studenten op het terrein en de remote mappers, groeide het Missing Maps project enkele maanden later.

## Wat motiveert je om te mappen?

De community en de enorme passie van OpenStreetMappers die vaak blijkt uit kleine dingen. Iemand die naar een meetup komt met een bus die er een half uur langer over doet, omdat hij deze buslijn nog niet gemapt heeft. De twinkeling in de ogen van iemand die zijn eerste edit op de kaart ziet verschijnen. Het vuur waarmee er soms gemaild wordt op de mailinglijsten. ... Maar ook hoe al deze chaos zichzelf op de één of andere manier coördineert tot het resultaat wat OpenStreetMap vandaag is. Een database gebouwd door gewone mensen die zorgt voor economische ontwikkeling, maar ook een stevige steen bijdraagt aan onder andere humanitaire hulp. OpenStreetMap is een prachtig voorbeeld van de voor mij toch wel inspirerende 'commons based economy' van Michel Bauwens.

## Doe je ook nog andere dingen in verband met OpenStreetMap? 

Sinds de lente van 2015 zit ik in de raad van bestuur van HOT. Daarnaast spendeer ik heel wat tijd aan het beantwoorden van allerlei mailtjes met vragen en de juiste mensen met elkaar in contact brengen. Af en toe vertaal ik, update ik de wiki, doe ik een post op osm.be, spreek ik op een conferentie of organiseer ik mee meetups of mapathons. Momenteel ben ik ook bezig met de organisatie van de HOTsummit en de State of the Map conferentie.

## Om af te sluiten, is er iets dat je de lezer nog zou willen meedelen? 

Laat je niet afschrikken, doe gewoon die eerste edit. Iedereen kan OpenStreetMappen, daar ben ik het levende bewijs van!
