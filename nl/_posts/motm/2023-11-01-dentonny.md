---
title: "Mapper van de maand: dentonny (België)"
featured:
layout: post
category: motm
author: Pierre Parmentier
lang: nl
---

Zijn [homepage](https://www.openstreetmap.org/user/dentonny) en zijn [bijdragerpagina](https://hdyc.neis-one.org/?dentonny).

Wil je jezelf even voorstellen aan onze lezers?
: Eerst en vooral bedankt voor de eer om mij als Mapper of the Month te contacteren. Mijn echte naam is Bob maar ik map onder het pseudoniem ‘dentonny’. Ik ben 41 jaar oud en woon in Geel, in België. Hoewel ik mijzelf niet als sporter zie, probeer ik toch zo veel mogelijk sportief te zijn.

Hoe en wanneer heb je OpenStreetMap ontdekt?
: Wanneer ik mijn allereerste changeset opzoek, moet dit in 2017 geweest zijn. Maar hier herinner ik mij eigenlijk zeer weinig over. Het is pas sinds ik in 2019 een Garmin fietscomputer gekocht had, dat ik mij ben gaan verdiepen in hoe ik hier betere en recentere kaarten kan opkrijgen.

Hoe gebruik je OpenStreetMap?
: Zoals ik daarnet al zei is dit dan mijn fietscomputer of sporthorloge. Maar ook op mijn smartphone via verschillende apps: OsmAnd, StreetComplete, MapComplete. Thuis gebruik ik vooral iD, maar recent ben ik meer en meer vertrouwd aan het geraken met JOSM.

Wat voor soort bijdrager ben je en in welk kaartgebied map je?
: Ik ben wel iemand die van precisie en details houdt. Soms kan ik me uren bezig houden met wegen te corrigeren die niet mooi op zijn plaats liggen. Alsook zitbankjes, vuilnisbakken, bomen. Welke ondergrond heeft een weg? Is deze wel wettelijk toegankelijk? Deze aanpassingen gebeuren dan vooral in en rond Geel.
: Maar ik ga ook regelmatig wandelen in Limburg. Telkens als ik thuis kom na mijn wandeling controleer ik deze met OpenStreetMap en pas ik deze aan waar nodig. Ofwel aan de hand van zelfgenomen foto’s, ofwel Mapillary, ofwel mijn eigen geheugen. Hoewel dit laatste het weleens laat afweten.

Wat ben je in kaart aan het brengen? Heb je een specialisatie?
: Ten eerste de praktische zaken die ik zelf graag als mapper of wandelaar zou willen weten. Gaande van rustplaatsen en voorzieningen, tot kleine verborgen paadjes in de bossen of zelfs in dorpen of steden.
: Een paar maanden geleden ben ik ook gestart met te helpen met het project om de gebouwen vanuit het Grootschalig Referentiebestand of Basiskaart Vlaanderen, — het GRB — te importeren. Daardoor ben ik meer en meer JOSM gaan gebruiken.
: Ik vind van mijn eigen niet dat ik een specialisatie heb. Het gebeurt dikwijls genoeg dat ik aan de community raad vraag over hoe ik iets moet mappen. Gelukkig is er een berg aan kennis en kunde aanwezig.

Waar ben je het meest trots op als mapper?
: Afgelopen zomer heb ik van de OpenStreetMap community een GoPro 360 mogen lenen. Hoewel deze camera in de eerste plaats gebruikt wordt om 360°-beelden op te nemen en op Mapillary te plaatsen, is het hierdoor dat ik al bijna in elk straatje en paadje in Geel ben terecht gekomen zodat ik deze wegen ook zo gedetailleerd mogelijk op OpenStreetMap kan plaatsen. Graag zou ik het niet bij Geel willen laten natuurlijk, maar dit moet ik eerst bekijken wat haalbaar is.

Waarom breng je het in kaart? Wat motiveert je?
: Omdat OpenStreetMap voor zo veel zaken gebruikt wordt, zoals Strava, Komoot of Garmin bereik je eigenlijk onrechtstreeks zeer veel mensen en diensten die hier baat bij hebben. Ik moet hiervoor geen persoonlijke erkenning krijgen, vandaar ook het gebruik van een pseudoniem. Maar dit wetende geeft me toch veel voldoening.

Heb je ideeën over hoe we de OpenStreetMap-gemeenschap kunnen uitbreiden of meer mappers kunnen motiveren?
: Het zou mooi zijn als de mappers mooi verspreid zouden zijn over de kaart. Dan zouden we minder last hebben van gebieden die soms al jaren niet meer geüpdatet zijn zoals nu soms het geval is.

Heb je contact met andere mappers?
: Ik ben vrij actief in de Belgische Matrix channel van OpenStreetMap. Kom zeker langs! Recent heb ik ook enkele mappers in het echt ontmoet.

Naar uw mening wat is de grootste kracht van OpenStreetMap?
: De grootste kracht is volgens mij ook tevens de grootste zwakte van OpenStreetMap. Iedereen kan de kaart bewerken, ongeacht zijn kennis ervan. Hierdoor is de drempel zeer laag en kan je stilletjes aan groeien. Maar als er fouten gebeuren kan het soms lang duren eer deze worden opgemerkt. Zeker als er niemand in die regio actief is.

Wat is de grootste uitdaging voor OpenStreetMap?
: Niet alleen nieuwe mappers zoeken, maar ook de huidige blijven motiveren in hetgeen ze doen. Ze steken er nu eenmaal zeer veel vrije tijd in.

Hoe blijf je op de hoogte van het OpenStreetMap-nieuws?
: Het meeste nieuws dat ik lees, wordt wel in de chat gedeeld.

Om af te sluiten, is er nog iets dat je zou willen vertellen aan de lezer?
: Keep on mapping.

**Hartelijk dank, Bob, voor dit interview.**
