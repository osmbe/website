---
title: "Mapper van de maand: Gpoilvet (België)"
categories: ["motm"]
author: Pierre Parmentier
---

Zijn [homepage](https://www.openstreetmap.org/user/Gpoilvet) en zijn [bijdragerpagina](https://hdyc.neis-one.org/?Gpoilvet).

Hallo Gpoilvet. Wil je jezelf even voorstellen aan onze lezers?
: Mijn naam is Gpoilvet, ik ben 23 jaar en woon in Lokeren. Mijn hobbies zijn tekenen, fietsen, geschiedenis, landschapsinterpretatie en OpenStreetMap. Ik zit nu aan het einde van mijn Master opleiding Geografie-Geomatica aan de UGent (Universiteit Gent) in België.

Hoe en wanneer heb je OpenStreetMap ontdekt?
: Ik heb OpenStreetMap leren kennen in 2019 aan de UGent. Er werd een Mapathon georganiseerd waarbij we in oost Kongo wegen karteerden voor humanitaire hulpverlening.

Hoe gebruik je OpenStreetMap?
: Ik gebruik het zowel als een databron voor opdrachten als ook als een kaart voor langere fietstochten in en rond het Waasland (1).

Wat voor soort bijdrager ben je en in welk kaartgebied map je?
: Ik karteer van alles eigenlijk. Ik karteer gebouwen, waterwegen, plaatsnamen, kapellen en landgebruik. Ik werk hoofdzakelijk in Sinaai en Belsele maar plan zeker nog de rest van de gemeente Sint-Niklaas te doen alsook andere omliggende Wase gemeenten.
: Een ander iets waarmee ik me ook heb bezig gehouden is het karteren van de bunkers van de Hollandstellung van Knokke-Heist tot in Beveren. Dit is een stelling gebouwd door de Duitsers in de Eerste Wereldoorlog om te vermijden dat er een inval zou komen van de geallieerden uit Nederland.

Wat ben je in kaart aan het brengen? Heb je een specialisatie?
: Nu ben ik bezig met de GRB (2) gebouwen in te laden in Belsele alsook de beken te karteren in Sinaai. Voor de GRB data te kunnen gebruiken werk ik met JOSM editor. Dat is zowat mijn enige specialiteit, lacht.

Waar ben je het meest trots op als mapper?
: Mijn grootste trots is zonder twijfel het karteren van Snoa (3)). Het is mijn thuisdorp en het voelt goed om te zien dat het eindelijk op een hoog niveau is gekomen qua bebouwing, waterwegen enzoverder.
: Mijn tweede trots is de Hollandstellung. Dit omdat ik weet dat door de kartering dit historisch vaak vergeten erfgoed toch een plaatsje krijgt in het collectief geheugen van omwonenden.

Waarom breng je het in kaart? Wat motiveert je?
: Vlaanderen is qua bebouwing een achtergestelde en alles behalve homogeen gekarteerde regio. Ik voel me verplicht als geograaf, en fervent gebruiker van de data, om deze te vervolledigen, met terreinkennis.

Heb je ideeën over hoe we de OpenStreetMap-gemeenschap kunnen uitbreiden of meer mappers kunnen motiveren?
: Persoonlijk ben ik een grote fan om de overheid er bij te betrekken. Ze hebben reeds heel wat ruimtelijke data. Maak ze dan ook toegankelijk.

Heb je contact met andere mappers?
: Via de OpenStreetMap community van België, ze zijn er meteen bij als ik problemen heb. Wat zeer hartverwarmend is. Ik praat ook soms met andere mappers van het Waasland.

Naar uw mening wat is de grootste kracht van OpenStreetMap?
: De hoeveelheid detail!

Wat is de grootste uitdaging voor OpenStreetMap?
: Grappig genoeg is ook detail OpenStreetMap's grootste vijand. Er zijn heelwat inconsistenties hoe bepaalde zaken gekarteerd moeten worden de community probeert dit te standardiseren voor België maar ook dat blijft een jammere zaak gezien de data internationaal niet te vergelijken valt dan.

Hoe blijf je op de hoogte van het OpenStreetMap-nieuws?
: Via de community alhoewel het moet gezegd zijn dat ik het niet al te veel opvolg.

Om af te sluiten, is er nog iets dat je zou willen vertellen aan de lezer?
: Ik kan het alleen maar aanraden voor beginnende karteerders om te beginnen met de thuisregio. Het geeft zo'n voldoening om je leefwereld te kunnen delen met anderen!

**Hartelijk dank, Gpoilvet, voor dit interview.**

(1) Waasland: <https://nl.wikipedia.org/wiki/Waasland>
(2) GRB, Grootschalig Referentie Bestand (Basiskaart Vlaanderen), een geografisch informatiesysteem dat dient als topografische referentie voor Vlaanderen
(3) Snoa is het lokale dialect voor mijn vroegere thuisdorp Sinaai. Snoars zijn inwoners van Sinaai.
