---
title: "OpenStreetMap Belgium basiskaart is terug up-to-date"
author: Julien Minet
---


De OpenStreetMap Belgium basiskaarten zijn bijgewerkt! [OpenStreetMap Belgium biedt al bijna 7 jaar gratis OpenStreetMap achtergrondkaarten aan](https://openstreetmap.be/nl/projects/belgium-baselayer.html). Maar wat zijn deze achtergronden? Wel, we zetten de enorme en complexe OpenStreetMap data om in eenvoudige afbeeldingen of "tiles", die gebruikt kunnen worden in elke website of app.

Waarom doen we dat? Wel, we merken dat veel websites de standaard tiles gebruiken vanop de openstreetmap.org website. Deze server is echter niet bedoelt om in productie te gebruiken in live projecten. Om het eenvoudiger te maken om over te stappen naar OpenStreetMap, mag je onze tileserver wel gewoon gebruiken voor je projecten. En dat gebeurt ook: veel gemeentelijke websites gebruiken onze tiles, net als andere websites zoals lokale toeristenbureaus. De achtergrondkaarten zijn gratis beschikbaar, mits redelijk gebruik (zie <https://github.com/osmbe/openstreetmap-carto-be/wiki/Tile-Usage-Policy>).

De OpenStreetMap Belgium kaartachtergronden zijn er in 3 versies: een Nederlandstalige versie, een Franstalige versie en een standaardversie met de standaardtaal. De kaartstijl is grotendeels hetzelfde als de standaard op openstreetmap.org, met een paar kleine aanpassingen: zoom in op je favoriete friettent of brouwerij en je ziet een specifiek pictogram!

We doen trouwens een oproep aan iedereen die de cartografische stijl *beter Belgisch* wil maken: we zouden graag speciale pictogrammen zien voor de NMBS, apotheken, Bpost, pelottebalvelden en andere lokale kenmerken! Hiervoor is een minimum aan OpenStreetMap-vaardigheden vereist (bv. kennis van de gebruikte tags). Elk lid van de gemeenschap kan de cartografische stijl van OpenStreetMap BelgiÃ« ontwikkelen, die hier wordt gehost: <https://github.com/osmbe/openstreetmap-carto-be>.

De OpenStreetMap gegevens voor deze tegels dateren van 2/4/2024. In de toekomst hopen we de lagen elke zes maanden bij te werken.

Voorheen leverde Geo-6 deze service aan de gemeenschap. Omdat zij dit niet konden bijhouden, zijn de tiles al een tijdje niet bijgewerkt. Deze update - en meer stijlen die nog komen! - wordt geleverd door onze partner [Champs-Libres](https://champs-libres.coop) als onderdeel van hun Corporate Membership bijdrage.

We houden ook de historische versies bij van deze tegels. Je kan via [tile.osm.be](https://tile.osm.be) of [onze historische kaart](https://play.osm.be/historischekaart.html#17/50.73016/4.23513/OSMBelgiumArchiveMarch2019-OSMroads) de versies van 2019, 2020 en 2022 raadplegen.

- GitHub repository van het project: <https://github.com/osmbe/openstreetmap-carto-be>
- Documentatie: <https://github.com/osmbe/openstreetmap-carto-be/wiki>
- Gebruiksvoorwaarden : <https://github.com/osmbe/openstreetmap-carto-be/wiki/Tile-Usage-Policy>
- Preview: <https://tile.osm.be>
